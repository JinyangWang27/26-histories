# 卷一百三十二·列传第十九

## 杭忽思

杭忽思，阿速氏，主阿速国。太宗兵至其境，杭忽思率众来降，赐名拔都儿，锡以金符，命领其土民。寻奉旨选阿速军千人，及其长子阿塔赤扈驾亲征。既还，阿塔赤入直宿卫。杭忽思还国，道遇敌人，战殁，敕其妻外麻思领兵守其国。外麻思躬擐甲胄，平叛乱，后以次子按法普代之。

阿塔赤从宪宗征西川军于钓鱼山，与宋兵战有功，帝亲饮以酒，赏以白金。阿里不哥叛，从也里可征之，至宁夏，与阿蓝答儿、浑都海战，率先赴敌，矢中其腹，不惧，世祖闻而嘉之，赏以白金，召入宿卫。中统二年，扈驾亲征阿里不哥，追至失木里秃之地，以功复赏白金。三年，从征李璮，平之。至元五年，奉旨同不答台领兵南征，攻破金刚台。六年，从攻安庆府，战有功。七年，从下五河口。十一年，从下沿江诸郡，戍镇巢，民不堪命，宋降将洪福以计乘醉而杀之。世祖悯其死，赐其家白金五百两、钞三千五百贯，并镇巢降民一千五百三十九户，且命其子伯答儿袭千户，佩金符。

时失烈吉叛，诏伯答儿领阿速军一千往征之，与瓮吉剌只儿瓦台军战于押里，复与药木忽儿军战于秃剌及斡鲁欢之地。十五年春，至伯牙之地，与赤怜军合战。五月，驻兵呵剌牙，与外剌台、宽赤哥思等军合战。其大将塔思不花树木为栅，积石为城，以拒大军。伯答儿督勇士先登，拔之，伯答儿矢中右股，别吉里迷失以其功闻，赏白金。二十年，授虎符、定远大将军、后卫亲军都指挥使，兼领阿速军，充阿速拔都达鲁花赤。

二十二年，征别失八里，军于亦里浑察罕儿之地，与秃呵、不早麻军战，有功。二十六年，征杭海，敌势甚盛，大军乏食，其母乃咬真输己帑及畜牧等给军食，世祖闻而嘉之，赐予甚厚。大德四年，伯答儿卒。

长子斡罗思，由宿卫仕至隆镇卫都指挥使；次子福定，袭职，官怀远大将军，寻改右阿速卫达鲁花赤，兼管后卫军。至大四年，兄都丹充右阿速卫都指挥使；福定复职后卫，升枢密同佥，命领军一千守迁民镇，寻授定远大将军、佥枢密院事、后卫亲军都指挥使，提调右卫阿速达鲁花赤。二年，进资善大夫、同知枢密院事。后至元间，进知枢密院事。

## 步鲁合答

步鲁合答，蒙古弘吉剌氏。祖按主奴，太宗时率蒙古军千人从诸王察合台征河西，至山丹。攻下定、会、阶、文诸州，以功为元帅，佩金符，驻军汉阳礼店，戍守西和、阶、文南界，及西蕃边境。换金虎符，真除元帅。父车里，袭职。从都元帅纽璘攻成都，宋将刘整以重兵守云顶山，车里击败之，进围其城，整遣裨校出战，败走，追至简州斩之，杀三百余人，遂拔其城。攻重庆，车里将兵千人为先锋，渡马湖江，败宋兵于马老山，俘获百余人。戊午，诸军还屯灰山，宋兵夜来劫营，车里击败之，斩首三百级。世祖即位，赐金符，为奥鲁元帅，又改征行元帅。

至元二年，车里以老疾，不任事，诸王阿只吉命步鲁合答代领其军。至元八年，制授管军千户，佩金符。宋将昝万寿攻成都，佥省严忠范遣步鲁合答将兵七百人御之于沙坎，流矢中右颊，拔矢，战愈力，大败其军。十一年，行院汪田哥以兵围嘉定，步鲁合答即率其众攻九顶山，破之，嘉定降。进攻重庆，宋军突围出走铜锣峡，行院忽敦遣步鲁合答追之，至广羊坝，斩首二百级。泸州叛，还军讨之，步鲁合答以所部兵攻宝子寨，岁余不下，乃造云梯先登，急击，遂破之，杀虏殆尽。十六年，取重庆，以功迁武略将军、征行元帅。

二十一年，命统蒙古探马赤军千人从征金齿蛮，平之。都元帅蒙古歹征罗必甸，步鲁合答率游兵先行，江水暴溢，率众泅水而渡，去城三百步而营。居七日，诸军会城下，乃进攻之，步鲁合答先登，拔其城，遂屠之。又从征八百媳妇国，至车厘，车厘者，其酋长所居也。诸王阔阔命步鲁合答将游骑三百往招之降，不听，进兵攻之，都镇抚侯正死焉。步鲁合答毁其北门木，遂入其寨，其地悉平。赐金虎符，授怀远大将军、云南万户府达鲁花赤，卒。子忙古不花，袭管军千户。

初，按主奴三子：长车里，次黑子，次帖木儿。黑子别赐金符，为奥鲁元帅，兼文州吐蕃达鲁花赤，卒。其子那怀幼，以帖木儿摄其官。那怀长，解职授之，遂改授帖木儿随路拔都万户，后移镇重庆，卒。

## 玉哇失

玉哇失，阿速人。父也烈拔都儿，从其国主来归，太宗命充宿卫。岁戊午，从宪宗征蜀，为游兵，前行至重庆，战数有功。尝出猎遇虎于隘，下马搏虎，虎张吻欲噬之，以手探虎口，抉其舌，拔所佩刀刺而杀之。帝壮其勇，赏黄金五十两，别立阿速一军，使领其众。从世祖征阿里不哥，又从亲王哈必失征李璮，俱有功，赐金符，授本军千户。从下襄阳，又从下沿江诸城，宋洪安抚既降复叛，诱其入城宴，乘醉杀之。长子也速歹儿代领其军，从攻扬州，中流矢卒。

玉哇失袭父职，为阿速军千户。从丞相伯颜平宋，赐巢县二千五十二户。只儿瓦歹叛，率所部兵击之，至怀鲁哈都，擒其将失剌察儿，斩于军，其众悉平。诸王和林及失剌等叛，从皇子北安王讨之，至斡耳罕河，无舟，跃马涉流而渡，俘获甚众。时北安王方战失利，陷敌阵中，玉哇失从诸王药木忽儿追至金山，王乃得脱归。赏白金五十两、钞二千五百贯，改赐金虎符，进定远大将军、前卫亲军都指挥使。

诸王乃颜叛，世祖亲征，玉哇失为前锋。乃颜遣哈丹领兵万人来拒，击败之。追至不里古都伯塔哈之地，乃颜兵号十万，玉哇失陷阵力战，又败之，追至失列门林，遂擒乃颜。帝嘉其功，赐金带、只孙、钱币甚厚。乃颜余党塔不歹、金家奴聚兵灭捏该，从大军讨平之。既而哈丹复叛于曲连江，追击其军，渡河而遁。又与海都将八怜、帖里哥歹、必里察等战于亦必儿失必儿之地，战屡捷。

成宗时在潜邸，帝以海都连年犯边，命出镇金山，玉哇失率所部在行。从皇子阔阔出、丞相朵儿朵怀击海都军，突阵而入，大破之。复从诸王药木忽儿、丞相朵儿朵怀击海都将八怜，八怜败。海都复以秃苦马领精兵三万人直趋撒剌思河，欲据险以袭我师。玉哇失率善射者三百人守其隘，注矢以射，竟全军而归。帝嘉之，赐钞万五千缗、金织段三十匹。海都、朵哇以兵来袭，击走之。

武宗镇北边，海都复入寇，至兀儿秃，玉哇失败之，获其驼马器仗以献。时紥鲁花赤孛罗帖木儿所将兵为海都困于小谷，帝命玉哇失援出之。帝喜，谓诸将曰：“今日大丈夫之事，舍玉哇失其谁能之，纵以黄金包其身，犹未足以厌朕志。”武宗南还，命玉哇失后从，敌惧莫敢近，因留之戍边。赐以金察剌二，玉束带、浑金段各一，仍赐秫米七十石，使为酒以犒其军。后海都子察八儿等遣人诣阙请和，朝廷许之，遂撤边备，玉哇失乃还。帝录其功，赐钞五万贯，进镇国上将军，仍旧职。

大德十年五月，昼寝于卫舍，不疾而卒。子亦乞里歹袭。亦乞里歹卒，子拜住袭。

## 麦里

麦里，彻兀台氏。祖雪里坚那颜，从太祖与王罕战，同饮班真河水，以功授千户，领彻里台部，征讨诸国，卒于河西。父麦吉袭职，从太宗定中原，以疾卒。麦里袭职，从定宗略定钦察、阿速、斡鲁思诸国。从宪宗伐宋，有功。

世祖即位，诸王霍忽叛，掠河西诸城。麦里以为帝初即位，而王为首乱，此不可长，与其弟桑忽答儿率所部击之，一月八战，夺其所掠紥剌亦儿、脱脱怜诸部民以还。已而桑忽答儿为霍忽所杀，帝闻而怜之，遣使者以银钞羊马迎致麦里，赐号曰答剌罕，寻卒。子秃忽鲁。

## 探马赤

探马赤，秃立不带人。从诸王没赤征蜀，后以兵从塔海绀卜、火鲁赤、纽璘诸大帅。岁戊午，纽璘攻涪州，还至马湖江，宋兵连舰绝江不得进，探马赤率精兵二千击之，夺其舟以济。又于横江、嘉定、宣化三县造浮桥，以达成都，纽璘以为能，命将千人，从万户昔力答略地碉门、黎、雅、土蕃。昔力答死，行院帖赤以探马赤为万户，领其军。中统四年，授蒙古汉军万户。

至元九年，从行省也速带儿征建都，独以锐卒千五百人，与建都兵战于梅子岭，大败之，夜驰与速哥会，直捣其营，斩首数十级，生擒百余人，获其辎重以归。复益兵三千人，与左丞曲立吉思乘胜进击，建都势蹙，请降。又从行院汪田哥、忽敦等，攻嘉定、重庆、泸、叙诸州，以功兼崇庆府达鲁花赤。十九年卒。子拜延，袭蒙古军万户，戍甘州。

## 拔都儿

拔都儿，阿速氏，世居上都宜兴。宪宗在潜邸，与兄兀作儿不罕及马塔儿沙帅众来归。马塔儿沙从宪宗征麦各思城，为前锋将，身中二矢，奋战拔其城。又从征蜀，至钓鱼山，殁于军。

拔都儿从征李璮，围济南，身二十余战，世祖嘉其能，赏纳失思段九，命领阿速军一千，常居左右。寻于阿塔赤内充怯薛百户。后从塔不台南征，与敌军战于金刚台，又以功受赏。师还，言于帝曰："臣愿从军，为国效死。"世祖留之，仍命充孛可孙，兼领阿速军，御马必令鞚引。

至元二十三年，授广威将军、后卫亲军副都指挥使，赐虎符。明年夏，从征乃颜于亦迷河，擒佥家奴、塔不台以归，赏钞及衣段，加定远大将军。大德元年卒。

子别吉连袭。至大四年，河东、陕西、巩昌、延安、燕南、河北、辽阳、河南、山东诸翼卫探马赤争草地讼者二百余起，命往究之，悉正其罪，积官怀远大将军。致和元年，从丞相燕铁木儿擒倒剌沙党乌伯都剌等，领诸卫军守居庸关及诸要害地。天历元年十月，王禅兵掩至羊头山，攻破隘口，势甚张，别吉连从丞相拥众奋击之，突入其军，王禅败走，文宗赐御衣二袭、三珠虎符，及弓矢、甲胄、金帛等物，以旌其功。寻以疾辞，子也连的袭。

## 昂吉儿

昂吉儿，张掖人，姓野蒲氏，世为西夏将家。岁辛巳，父甘卜率所部归太祖，以其军隶蒙古军籍，仍以甘卜为千户主之。从木华黎出征，病卒。

昂吉儿领其父军，从征诸国有功。至元六年，授本军千户，佩金符。俄略地淮南，所向无前。时国兵初南，塞马当暑，往往疥疠，昂吉儿以所部马入太行疗之，所病良已。由是军中马病者，率以属焉，岁疗马以万数。宋输粮金刚台，意将深入，昂吉儿将兵驰往，断其输道，因上言：“河南边郡与宋对境，宋兵时为边患，唐州东南皆大山，信阳在蔡州南，南直九里、武阳、平靖、五水等关，宋兵必经诸关以入，信阳实其咽喉，守御莫急焉。往年金亡，朝廷得寿、泗、襄、郢，而不留兵守，卒使宋得之，请城信阳，以扼宋。”得旨，令率河西军一千三百人城之，城成。

九年，加明威将军、信阳军万户，佩虎符，分木华黎及阿术所将河西兵俾将之。加怀远大将军。丞相伯颜渡江，留阿术定淮南东道，其西道则属之昂吉儿，驻兵和州。宋淮西制置夏贵遣侯都统将兵四万来攻，有谋内应者悉诛之，潜兵出千秋涧，塞其归路，因出城奋击，大败之，获人马千计。镇巢军降，阿速军戍之，人不堪其横，都统洪福尽杀戍者以叛。昂吉儿攻拔其城，擒福及董统制、谭正将。遂攻庐州，夏贵使人来言曰：“公毋吾攻为也，吾主降，吾即降矣。”宋亡，贵举所部纳款。昂吉儿入庐州，民按堵无所犯，迁镇国上将军、淮西宣慰使。

宋丞相文天祥复起兵海道，舒民张德兴应之，袭破兴国、德安诸郡，还据司空山。诏昂吉儿攻之，一战而定，杀张德兴，执其三子以献。

江左初平，官制草创，权臣阿合马纳赂鬻爵，江南官僚冗滥为甚，郡守而下佩金符者多至三四人，由行省官举荐超授宣慰使者甚众，民不堪命。昂吉儿入朝，具为帝言之，且枚举不循资历而骤升者数人。帝惊曰：“有是哉！”因谓姚枢等曰：“此卿辈所知，而不为朕言，昂吉儿顾言之邪。”即命偕平章哈伯、左丞崔斌、翰林承旨和鲁火孙、符宝奉御董文忠减汰之，选曹以清。仍诏谕江淮军民，俾通知之。

时两淮兵革之余，荆榛蔽野，昂吉儿请立屯田，以给军饷，帝从之。既而阿塔海言：“屯田所用人牛农具甚众，今方有事日本，若复调发民兵，将不胜动摇矣。”议遂寝。未几，宣慰使燕公楠复以为言，帝乃遣数千人，即芍陂、洪泽试之，果如昂吉儿所言，乃以二万兵屯之，岁得米数十万斛。加辅国上将军、河南行省参知政事、淮西宣慰使都元帅，进骠骑卫上将军、行中书省左丞，加龙虎卫上将军、行尚书省右丞，两官皆兼淮西使、帅。

日本不庭，帝命阿塔海等领卒十万征之。昂吉儿上疏，其略曰：“臣闻兵以气为主，而上下同欲者胜。比者连事外夷，三军屡衄，不可以言气，海内骚然，一遇调发，上下愁怨，非所谓同欲也，请罢兵息民。”不从。既而师果无功。

昂吉儿屡为直言，虽帝怒甚，其辞不少屈。台臣虑昂吉儿难制，以牙以迷失不畏强御，奏为本道按察使以察之。牙以迷失时捃摭昂吉儿细故以闻，及廷辨，帝察其无他，辄迁其官，后竟以微过罪之。元贞元年卒。

子五人，其显者曰昂阿秃，庐州蒙古汉军万户府达鲁花赤；曰暗普，海北海南道肃政廉访使。孙教化的，世袭千户。

## 哈剌答

哈剌答，哈鲁氏。初从军攻襄樊，蒙古四万户府辟为水军镇抚。至元十二年，从丞相伯颜渡江，改管军百户，赏甲胄、银鞘刀。十二年秋，从丞相阿术与宋兵战焦山，败之，获海舟二。阿术与王世强招讨造白鹞海船百艘，就四十一万户翼摘遣汉军三千五百、新附军一千五百，俾哈剌答、王世强并统之。攻宋江阴、许浦、金山、上海、崇明、金浦皆下之，获海船三百余艘，遂戍澉浦海口。

十三年春，行省檄充沿海招讨副使。宋将张世杰舟师至庆元朐山东门海界，哈剌答追之，获船四艘，上其功，行省增拨军七百并旧所领士卒，守定海港口。秋七月，宋昌国州、朐山、秀山戍兵舟师千余艘，攻夺定海港口，哈剌答迎击，虏其裨将并海船三艘。八月，宋兵复攻定海港口，哈剌答击退之，行省檄充蒙古汉军招讨使。十月，哈剌答引兵至温州青<*山奥门，遇宋兵，夺船五艘，遣使谕温州守臣家之柄以城降。十一月，至福州，夺宋海船二十艘，擒毛监丞等。

十四年，赐金符，宣武将军、沿海招讨副使，行省檄充沿海经略副使，俾与刘万户行元帅府事于庆元，镇守沿海上下，南至福建，北趾许浦。六月，行省檄充沿海经略使，兼左副都元帅，督造海船千艘。八月，有旨：江西省右丞塔出等进兵攻广南，哈剌答以兵从。十月，进昭勇大将军、沿海招讨使。时宋处州兵复温州，哈剌歹率兵复取之。进至潮阳县，宋都统陈懿等兄弟五人以畬兵七千人降。塔出兵攻广州，踰月未下，哈剌答引兵继至，谕宋安抚张镇孙、侍郎谭应斗以城降。从攻张世杰于大洋，获其军资器械不可胜计。谕南恩州，宋合门宣赞、舍人梁国杰以畬军万人降。

十五年，还军庆元。秋八月，入觐，帝问曰：“汝何氏族？”对曰：“臣哈鲁人。”赐金织文衣、鞍勒，擢昭武大将军、沿海左副都元帅、庆元路总管府达鲁花赤，将所部军戍海口。十六年，日本商船四艘，篙师二千余人至庆元港口，哈剌歹谍知其无他，言于行省，与交易而遣之。海贼贺文达、顾润等寇掠海岛，哈剌歹谕降之，得舟六十余艘。十八年，擢辅国上将军、都元帅，从国兵征日本，值飓风，舟回。明年二月，还戍庆元。二十二年，罢都元帅，改沿海上万户府达鲁花赤。

二十四年，入朝，帝问日本事宜，哈剌歹应对甚悉，令还戍海道。授浙东宣慰使，赐金织文段、玉束带、鞍勒、弓矢有差。二十五年，枢密以水军乏帅，奏兼前职。冬，征入见。明年，拜金吾卫上将军、中书左丞，行浙东道宣慰使，领军职如故。

大德五年，征入见。擢资德大夫、云南行省右丞，偕刘深征八百媳妇国。至顺元，宋龙济等叛，丧师而还，深诛，哈剌歹亦以罪废。十一年，以疾卒于汝州。皇庆元年，赠荣禄大夫、平章政事、巩国公，谥武惠。子哈剌不花，袭沿海万户府达鲁花赤。

## 沙全

沙全，哈剌鲁氏。父沙的，世居沙漠，从太祖平金，戍河南柳泉，家焉。全初名抄儿赤，甫五岁，为宋军所虏，年十八，留刘整幕下，宋人以其父名沙的，使以沙为姓，而名曰全。全久居宋，险固备知之。

中统二年，整以泸州来归，全与之同行，宋军追之，全力战得脱，授管军百户。至元三年，整出兵云顶山，与宋将夏贵兵遇，全击杀甚众。五年，命整领都元帅事，出师围襄樊，以全为镇抚。整遣全率军攻仙人山、陈家洞诸寨，破之，升千户，赐银符。败宋将张贵，拔樊城，与刘整军会。修正阳城，引兵渡淮，与宋将陈安抚战，败之。十二年，从丞相阿术与宋将张世杰、孙虎臣大战于焦山，水陆并进，宋人不能支，尽弃鼓旗走，获其将士三十三人。从攻常州，克之，乘胜下沿海诸城。至华亭，戒士卒毋杀掠，遂倾城出降，以功授华亭军民达鲁花赤。

时民心未定，有未附盐徒聚众数万掠华亭，全击破之，籍其名得六千人，请于行省，遣屯田于淮之芍陂。行省以邑人新附，时有叛侧，委万户忽都忽等体察，欲屠其城，全言：“盐卒多非其土人，若屠之，枉死者众。”以死保其不叛，遂止。赐金符，加武略将军，兼领盐场，职如旧。寻升华亭为府，以全为达鲁花赤，赐虎符。时盗贼蜂起，其最盛者有众数千人，全悉招来之，境内得安。改松江万户府达鲁花赤，始专领军政。

二十二年，召见，迁隆兴万户府达鲁花赤，得请，复旧名曰抄儿赤。未几，帝以为松江濒海重地，复命镇之，赐三珠虎符，卒于官。

## 帖木儿不花

帖木儿不花，答答里带人。父帖赤，岁乙未，同都元帅塔海绀卜将兵入蜀，并将蒙古也可明安、和少马赖及砲手诸军，攻下兴元、利、剑、成都诸郡，所降宋将小王太尉之众，悉隶麾下。中统二年，赐虎符，授西川便宜都元帅。俄进行枢密院，率诸军略定西川未下郡邑。至元元年，迁益都等路统军使，死军中。

帖木儿不花，中统初入备宿衞。至元七年，授虎符，代张马哥为淄莱水军万户，将其众赴襄阳，与宋将范文虎战于灌子滩，手杀四十余人，夺其战舰，追至云胜洲，大败之。行省上其功，赐白金五十两、衣一袭、鞍辔一副。九年，授益都新军万户。十一年，改益都、淄莱新军万户。

从丞相伯颜伐宋，败其大将夏贵于阳罗堡。大军渡江，论其功最多，赐白金五百两。又从下鄂、蕲、黄、江、建康、常、秀、苏、杭诸郡，累加昭武大将军。从参知政事阿剌罕略定绍兴、温、台、福建诸郡，授台州路总管府达鲁花赤，迁广东宣慰使。

十六年，加都元帅。追宋将张世杰于香山岛，世杰死，降其众数千人。广东诸郡及海岛尽平，领诸降臣及将校之有功者，入见于大安阁，命太府监视其身，制银鼠裘成，亲赐予之，授中书左丞，行省江西，其余爵赏有差。二十五年，拜四川等处行尚书省平章政事，兼总军务，改行中书省平章政事。

其兄帖木脱斡，初以蒙古军千户从伐蜀有功，行枢密院承制授万户。并将列别术、塔海帖木儿、也速带儿、匣剌撒儿四千户军，从大军攻重庆。重庆降，收其众，徇下流诸城，留镇夔门，兼本路安抚司达鲁花赤。进怀远大将军、蒙古军万户。迁定远大将军，兼嘉定守镇万户、本路总管府达鲁花赤。寻升镇国上将军、诸蛮夷部宣慰使，加都元帅。亦奚不薛蛮畔，与岳剌海会云南兵讨平之。改征缅都元帅，死于军。子忽都答儿嗣。