# 卷一百三十四·列传第二十一

## 撒吉思

撒吉思，回鹘人，其国阿大都督多和思之次子也。初为太祖弟斡真必阇赤，领王傅。斡真薨，长子只不干蚤世，嫡孙塔察儿幼，庶兄脱迭狂恣，欲废嫡自立。撒吉思与火鲁和孙驰白皇后，乃授塔察儿以皇太弟宝，袭爵为王。撒吉思以功与火鲁和孙分治：黑山以南撒吉思理之，其北火鲁和孙理之。

从宪宗攻钓鱼山，建言乘势定江南，帝嘉纳焉。宪宗崩，阿里不哥争立，诸王多附之者，撒吉思驰见塔察儿，力言宜协心推戴世祖，塔察儿从之。及世祖即位，闻撒吉思所言，授北京宣抚，赐宫人瓮吉剌氏，及金帛、章服。及至镇，锄奸抑强，辽东以宁。会高丽有异志，帝遣使究治，则委罪于其臣洪察忽，械送京师。道辽东，撒吉思访知洪察忽以直谏迕意，即奏疏为直其事，帝命释之。

李璮叛，命撒吉思帅师从宗王哈必赤讨之。李璮伏诛，哈必赤欲屠城，撒吉思力争曰：“王者之师，诛止元恶，胁从罔治。”因抚摩其人，众情大悦。授山东行省都督，迁经略、统军二使，兼益都路达鲁花赤，辞不拜，上言山东重镇，宜选贵戚临之，帝不许。赐京城宅一区、益都田千顷，及璮马群、园林、水硙、海青、银鼠裘之属。兵后民乏牛具，为之上闻，验民丁力，官给之。统军抄不花田游无度，害稼病民，元帅野速答尔据民田为牧地，撒吉思随事表闻。有旨，杖抄不花一百，令野速答尔还其田。璮故将毛璋欲率诸部谋执撒吉思以归宋，璋党上变，乃袭璋斩之。撒吉思尝慕古人举亲举雠之义，叛帅故卒，得与子姓参用，公论多之。山东岁屡歉，为请于朝，发粟赈恤。又奏蠲其田租，山东人刻石颂德。卒年六十六。后赠安边经远宣惠功臣，谥襄惠。

## 月合乃

月合乃，字正卿，其先属雍古部，徙居临洮之狄道，金略地，尽室迁辽东。曾祖帖木尔越哥，仕金为马步军指挥使，官名有马，因以马为氏。祖把扫马野礼属，徙净州之天山，以财雄边。宣宗迁汴，父昔里吉思辟尚书省译史，试开封判官，改凤翔府兵马判官，死国事，赠辅国上将军、恒州刺史，庙号褒忠。

月合乃好学负气，父死时年方十七，奋然投冠于地曰：“吾父死国难，吾独不能纾家难乎！”会国兵破汴，侍母北行，艰关锋镝中。北见宪宗，辞容端谨，帝嘉赏之，命赞卜只儿断事官事，以燕故城为治所。月合乃慨然以治道自任，政事修举。

岁壬子，料民丁于中原，凡业儒者试通一经，即不同编户，着为令甲。儒人免丁者，实月合乃始之也。性好施予，尝建言立常平仓。举海内贤士杨春卿、张孝纯辈，分布诸郡，号称得人。又罗致名士敬鼎臣，授业馆下，荐引马文玉、牛应之辈为参佐，后皆位至卿相。

岁己未，世祖以亲王南征，从行至汴，令专馈饟，运济南盐百万斤，以给公私之费。所过州郡汴、蔡、汝、颍之间，商农安业，军政修举，月合乃与有力焉。及即位，降诏褒奖。世祖将亲征阿里不哥，月合乃出私财，市马五百以助军。帝厚赡其家曰：“当偿汝也。”拜礼部尚书，佩金虎符。

四年，南边不靖，月合乃建言光、颍等处立榷场，岁可得铁一百三万七千余斤，铸农器二十万事，用易粟四万石输官，不惟官民两便，因可以镇服南方。诏以本职兼领已括户三千，兴煽铁冶，其蒙古、汉军并听节制。未行，以疾卒，年四十八。赠推忠宣力翊运功臣、正议大夫、佥书枢密院事、上轻车都尉、梁郡侯，谥忠懿。

子孙登仕籍者甚众。至仁宗朝，诏行科举，曾孙祖常，博学能文章，乡试、会试皆为举首。由翰林应奉，拜监察御史，直言忤上官意，去居浮光。数年，起为翰林待制，累迁御史中丞，卒谥文贞。

## 昔班

昔班，畏吾人也。父阙里别斡赤，身长八尺，智勇过人，闻太祖北征，领兵来归。从征回回国，数立功，将重赏之，自请为本国坤闾城达鲁花赤，从之，仍赐种田户二百，卒。

昔班事世祖潜邸，命长必阇赤。中统元年，以为真定路达鲁花赤，改户部尚书、宗正府札鲁花赤。阿里不哥之叛，帝命昔班诣河西，督粮运给军。还至西京北，闻万户阿失铁木儿等方选士卒，将从阿里不哥。昔班矫制召其军赴行在，阿失铁木儿狐疑未决，昔班委曲谕之，且曰：“皇帝兄也，阿里不哥弟也。从兄顺事也，又何疑焉。”阿失铁木儿等请夜议之，期以翌日复命，且以兵围昔班以待。明日皆至，曰：“从尔之言矣。”即便宜以西京钱粮给其军，遂率之以行。入见，帝叹曰：“战阵之间，得一夫之助，犹为有济。昔班以二万军至，其功岂少哉！”

海都叛，世祖大阅兵，将讨之。先命昔班使海都，使之罢兵，置驿来朝。昔班至海都，传旨谕之，海都听命，既退军置驿，而丞相安童军先已克火和大王部曲，尽获其辎重。海都惧，将逃，谓昔班曰：“我不难于杀汝，念我父尝受书于汝，姑遣汝归，以安童之事闻，非我罪也。”昔班以闻，帝曰：“汝言是也。先是来者，亦尝有此言。”寻命为中书右丞，商议政事，妻以宗王之女不鲁真公主。明年，复使海都，谕之来归，且曰：“苟不从我，尔能敌诸王蕃卫之兵乎！”海都辞以畏死不敢。昔班奉使，奔走三年，风沙翳目，时年已七十矣。命为翰林承旨，给全俸养老，年八十九而卒。

子斡罗思密，至元二十三年，授浙东宣慰使。浙东盗起，伪铸印玺，僭称天降大王，斡罗思密讨平之。移镇广西，峒蛮罗天佑作乱，招谕降之。年六十九卒。子咬住，至大三年，授典用监卿。有盗窃世祖御带者，悬赏五千锭以购贼，咬住擒获之，盗伏诛，咬住辞赏，武宗嘉其不伐，予之千锭。官至荣禄大夫、宗正府札鲁火赤。

## 铁连

铁连，乃蛮人也，居绛州。祖伯不花，为宗王拔都王傅。铁连魁伟寡言，有谋略，早岁宿卫王府。拔都分地平阳，以铁连监隰州。中统初，调平阳马步站达鲁花赤。

至元初，宗王海都叛，廷议欲伐之，世祖曰：“朕以宗室之情，惟当怀之以德，其择谨密足任大事者往使焉。”左右以铁连对，遂召见，语及大事，铁连应对称旨。帝嘉其辩慧，曰：“此事非汝不可，然必先诣拔都蒙哥铁木王所，相与计事而后行。”使二人副之。铁连既奉命，欲直造海都境，视其虚实，然后议于诸王。副者弗从，曰：“上命我辈先议于王，今遽造敌境，不可。”铁连曰：“亲承密旨，汝辈违则当诛。”副者惧而从之行。既至，海都日召宗亲宴饮，将伺其隙谋害之。铁连乃厉声斥之曰：“且食，勿语！望语言脱口，相摭为罪耶！”良久，海都曰：“直哉！”酒半，铁连求衣为欢，海都嘉其雄辩，将解与之，其妃止之，以皮服二袭付之。因语其属曰：“为使者当如是矣。”厚赠以行。既至拔都蒙哥铁木王所，具告以故，王曰：“祖宗有训，叛者人得诛之。如通好不从，举师以行天罚，我即外应掩袭，剿绝不难矣。”铁连还，悉以事闻，因言于帝曰：“海都兵繁而锐，不宜速战，来则坚垒待之，去则勿追，自守既固，则无虞矣。”帝深然之。敕所受海都皮服，全饰以金，凡朝会，宜服以表示焉。其赏赐不可胜计。

后屡使拔都王所，道遇海都游兵，副者前行，失对遇害，铁连后至，曰：“我为天子使，可以非礼犯之耶？”游兵语屈，乃曰：“前者伪使，此真使也。”释之，遂独得还。帝尝谓侍臣曰：“有铁连，则朕之宗族将不失和矣。”海都觇伺拔都王为备已严，意乃帖然。铁连始终凡四往返，历十四年，帝谓铁连曰：“在朝官之要重者，惟汝所择。”对曰：“臣志在王室，其事未办，不敢奉命。今臣母在绛州，老且病，得侍朝夕，幸也。”诏从其请，授绛州达鲁花赤。

至元十五年，平阳李二谋乱，铁连捕问，尽得其状。中书奏进其秩，帝曰：“铁连岂惟能办此耶！”加宣武将军。至元十八年，病卒于官，年六十四。子答剌带嗣，官信武将军、同知大同路总管府事。

## 爱薛

爱薛，西域弗林人。通西域诸部语，工星历、医药。初事定宗，直言敢谏。时世祖在藩邸，器之。中统四年，命掌西域星历、医药二司事，后改广惠司，仍命领之。世祖尝诏都城大作佛事，集教坊妓乐，及仪仗以迎道。爱薛奏曰：“高丽新附，山东初定，江南未下，天下疲弊，此无益之费，甚无谓也。”帝嘉纳之。至元五年，从猎保定，日且久，乃从容于帝前语供给之民曰：“得无妨尔耕乎！”帝为罢猎。

至元十三年，丞相伯颜平江南还，奸臣以飞语谗之，爱薛叩头谏，得解。寻奉诏使西北宗王阿鲁浑所。既还，拜平章政事，固辞。擢秘书监，领崇福使，迁翰林学士承旨，兼修国史。

大德元年，授平章政事。八年，京师地震，上弗豫。中宫召问：“灾异殆下民所致耶？”对曰：“天地示警，民何与焉。”成宗崩，内旨索星历秘文，爱薛厉色拒之。仁宗时，封秦国公。卒，追封太师、开府仪同三司、上柱国、拂林忠献王。

子五人：也里牙，秦国公、崇福使；腆合，翰林学士承旨；黑冢，光禄卿；阔里吉思，同知泉府院事；鲁合，广惠司提举。

## 阔阔

阔阔，字子清，本蔑里吉氏部族，世居不里罕哈里敦之地。其俗骁勇，善骑射，诸族颇惮之。国初，举族内附。世祖居潜邸，选阔阔为近侍。

岁甲辰，世祖闻王鹗贤，避兵居保州，遣使征至，问以治道，命阔阔与廉希宪皆师事之。既而阔阔出使于外，迨还，而鹗已行，思慕号泣，不食者累日，世祖闻而异之。岁庚戌，宪宗复召鹗至和林，仍命阔阔从之游。每旦起，盛饰其冠服，鹗让之曰：“圣主好贤乐善，征天下士，命若从学。若等不能称主上心，惟夸衒鲜华以益骄贵之气，恐窒于外而塞于中，道义之言，无自而入，吾所不取也。”阔阔深自悔悟。明日俱纯素以进，鹗乃悦。

岁壬子，奉命签诸路军籍，以丁壮产多者充之，所至编籍无挠，人皆德之。及还，帝悦，命领燕京匠局。世祖即位，特授中书左丞。未几，迁大名路宣抚使，以疾卒，年四十。

子坚童，字永叔，少孤，甫十岁，即从王鹗游。既长，奉命入国学，复从许衡游。弱冠入侍禁廷，授中顺大夫、侍仪奉御。迁中议大夫、同修起居注。及奉使济南，见杨桓贤，遂力荐之。至元二十三年，授嘉议大夫、礼部尚书。迁吏部尚书，秩未满，特授通议大夫、御史台侍御史。

二十四年，扈从东征，屡战有功，迁燕南河北道提刑按察使。二十八年，授正议大夫、燕南河北道肃政廉访使，遂拜河南行省平章政事，驿召赴阙，未拜，以疾卒，年三十九。

## 秃忽鲁

秃忽鲁，字亲臣，康里亦纳之孙亚礼达石第九子也。自幼入侍世祖，命与也先铁木儿、不忽木从许衡学。帝一日问其所学，秃忽鲁与不忽木对曰：“三代治平之法也。”帝喜曰：“康秀才，朕初使汝往学，不意汝即知此。”除蒙古学士、奉议大夫、客省使，进兵部郎中，迁佥太史院。尝宴见世祖，屡开说古今治乱政要，多所裨益。

至元二十年，迁中书右司郎中。未几，大宗正薛彻干荐掌其府判署阅诸狱文案。尝暮归，愀然若有求而未获者，家人问之，曰：“今日所议，死案也，于我心有疑，欲求所以活之，未得其方耳。”他日归，喜曰：“我得之矣，于法当流徙边地。”迁吏部尚书。

时哈剌哈孙为湖广平章，尝与秃忽鲁同在大宗正，素知其贤，举以自辅，遂授资德大夫、湖广右丞。时湖南、北盗贼乘舟纵横劫掠，哈剌哈孙患之，秃忽鲁曰：“树茂鸟集，树伐则散，戮一人足矣。”盗首乔大使者，居九江，郡守曳剌马丹取赂蔽之，遣使擒以来，狱成，杀而令诸市，群盗顿息。湖南宣慰张国纪创征夏税，民弗堪，秃忽鲁屡请罢之。

至元二十九年，辰州蛮叛，副枢刘国杰、佥院唆木兰往讨之，不利，移文索辰、澧、沅民间弩士三千，哈剌哈孙以民弗习战，强之徒伤吾民，弗许。秃忽鲁曰：“兵贵训练，乃可用也。汉军不习弩，因蛮攻蛮，古所利。”遂与之，果以此获胜。

成宗即位，迁江浙右丞。适岁旱，方至而雨，民心大悦。未几，平章不忽木卒，帝思之，问近侍曰：“群臣孰有似不忽木者？”贺伯颜对曰：“秃忽鲁其人也，且先帝所知。”遂驿召还，赐雕鞍、弓矢，俄迁枢密副使。大德七年卒，年四十八。赠推忠翊亮佐理功臣、荣禄大夫、江浙等处行中书省平章政事、柱国、大司徒、赵国公，谥文肃。

子山僧，仕至晋宁路总管。

## 唐仁祖

唐仁祖，字寿卿，畏兀人。祖曰唐古直，子孙因以唐为氏。初，畏兀举国效顺，唐古直时年十七，给事太祖，因属之睿宗，曰：“唐古直可任大事。”睿宗未及用，庄圣皇后擢为札鲁火赤。父骥，豪爽好射猎。世祖即位，命骥为裕宗潜邸必阇赤，升达鲁花赤。

仁祖少颖悟，父没，母教之读书，通诸方语言，尤邃音律。中统初，诏诸贵胄为质，帝亲阅之，见仁祖曰：“是唐古直孙邪？聪明无疑也。”俾习国字。至元六年，中书省选充蒙古掾。十六年，录囚平阳，平反冤滞免死者凡十七人。十八年，授翰林直学士。时中书奏真定、保定两路钱谷逋负，屡岁不决，遣仁祖往阅其牍，皆中统旧案，亟还奏罢之。转工部侍郎，除中书右司郎中，拜参议尚书省事。

时丞相桑哥秉政，威焰方炽，仁祖论议不回，屡忤桑哥，人皆危之，仁祖自若也。迁工部尚书，桑哥以曹务烦剧特重困之，仁祖处之甚安。寻出使云中，桑哥考工部织课稍缓，怒曰：“误国家岁用。”亟遣驿骑追还，就见桑哥相府中，遽命直吏拘往督工，且促其期，曰：“违期必致汝于法。”左右皆为之惧。仁祖退，召诸署长从容谕之曰：“丞相怒在我，不在尔也。汝等勿惧，宜力加勉。”众皆感激，昼夜倍其功，期未及而办，乃罢。已而桑哥系狱，有旨命仁祖往籍其家。明日桑哥以左右之援得释，众见骇然，目仁祖曰：“怒虎之威，可再犯邪！”悉踰垣以窜，仁祖独不为之动，桑哥竟败。

二十八年，除翰林学士承旨、中奉大夫。辽阳饥，奉旨偕近侍速哥、左丞忻都往赈，忻都欲如户籍口数大小给之，仁祖曰：“不可，昔籍之小口，今已大矣，可偕以大口给之。”忻都曰：“若要善名，而陷我于恶邪！”仁祖笑曰：“吾二人善恶，众已的知，岂至是而始要名哉！我知为国恤民而已，何恤尔言。”卒以大口给之。俄除通奉大夫、将作院使。

成宗即位，尊大母元妃为皇太后，以仁祖善书，特敕书册文。复奉诏督工织丝像世祖御容，越三年告成。大德五年，再授翰林学士承旨、资善大夫、知制诰兼修国史，以疾卒，年五十三。赠荣禄大夫、平章政事，追封洹国公，谥文贞。

子恕，初授奉训大夫、寿武库提点。至大中，迁翰林待制，后累迁至亚中大夫、侍仪使。

## 朵儿赤

朵儿赤，字道明，西夏宁州人。父斡紥箦，世掌其国史。初守西凉，率父老以城降太祖，有旨副撒都忽为中兴路管民官。国兵西征，运饷不绝，无毫发私，时号曰满朝清。世祖即位，斡紥箦寝疾卒。遗奏因高智耀以进，请谨名爵、节财用，帝嘉纳焉。

朵儿赤年十五，通古注论语、孟子、尚书。帝以西夏子弟多俊逸，欲试用之，召于见香阁，帝曰：“朕闻儒者多嘉言。”朵儿赤奏曰：“陛下圣明仁智，奄有四海，唯当亲君子，远小人尔。自古帝王未有不以小人而亡者，惟陛下察焉。”帝曰：“朕于廷臣有戆直忠言，未尝不悦而受之；违忤者，亦未尝加罪。盖欲养忠直，而退谀佞也。汝言甚合朕意。”因问欲何仕，朵儿赤对曰：“西夏营田，实占正军，傥有调用，则又妨耕作。土瘠野圹，十未垦一。南军屯聚以来，子弟蕃息稍众，若以其成丁者，别编入籍，以实屯力，则地利多而兵有余矣。请为其总管，以尽措画。”帝可之，乃授中兴路新民总管。至官，录其子弟之壮者垦田，塞黄河九口，开其三流。凡三载，赋额增倍，就转营田使。秩满入觐，帝大悦，升潼川府尹。时公府无禄田，朵儿赤乃以官旷地给民，视秩分亩，而薄其税。潼川仕者有禄，自此始。

未几，台臣奏为云南廉访副使。时云南诸蛮叛，僚佐悉称故而去，朵儿赤独居守。又八月，省臣大惧，归符印欲遁，朵儿赤乃白于梁王，得檄而后出。迁山南廉访副使，未几，复调云南廉访使。会行省丞相帖木迭儿贪暴擅诛杀，罗织安抚使法花鲁丁，将置于极刑，朵儿赤谓之曰：“生杀之柄，系于天子，汝以方面之臣而专杀，意将何为？小民罹法，且必审覆，况夷与蛮相雠杀，时省臣受贿，助其报仇，乃诈朝廷之臣耶！”法花鲁丁竟获免，寻复其官。奏蛮叛，起兵杀良民。朵儿赤奏劾，竟废之。年六十二，卒于官。

子仁通，为云南省理问。天历二年三月，云南诸王与万户伯忽等叛，仁通率官军抗之，没于阵。

## 和尚千奴

和尚，玉耳别里伯牙吾台氏。祖哈剌察儿，率所部归太祖。父忽都思，膂力过人。岁壬辰，从睿宗破金大将合达军于钧州三峰山，以功赐号拔都鲁。甲午，金亡。乙未，授管军百户，从攻宋唐、邓、颍、蔡、襄阳、郢、复、信阳、光等州，屡立战功。辛亥，赐名马、文锦、白金、甲胄、弓矢。乙卯，从攻汉上铁城寨，殁于军，赠竭忠宣力功臣、资德大夫、中书右丞、上护军、沇国公，谥武愍。

和尚袭父职。己未，从世祖攻鄂州。中统三年，李璮判，从国兵讨之，战老僧口，斩获甚众，升阿剌罕万户府经历。至元五年，攻襄阳，军务繁剧，赞画一有方，都元帅阿术荐其才可大用。

十一年，从丞相伯颜渡江，与宋军战于柳子、鲁洑、新滩、沌口，伯颜上其功，世祖嘉奖不已。十二年，从平章阿里海牙攻拔岳州，取沙市。至江陵，宋安抚使高达城守拒战，和尚直抵城下，谕以祸福，达遂开门出降，以功升行省郎中。从国兵围潭州，潭守臣李芾坚守，攻之三月不下。十三年，城破，芾死。诸将利于虏略，欲屠其城，和尚宣言曰：“拒我师者，宋将耳。其民何罪。既受其降，即是吾民，杀之何忍。且今列城多未附，降而杀之，是坚其效死之心也。”左丞崔斌曰：“郎中言是。”平章阿里海牙意亦与合，遂从之。一城之人，赖以全活。由是湖南诸郡，闻风皆下。世祖闻之，赏赐加厚，改行省断事官。

徇地广西，督前军攻破静江，遂兼行宣抚事。广西平，授太中大夫、常德路达鲁花赤，以治最闻，擢岭南广西道提刑按察使。时阿里海牙恃功颇骄恣，和尚劾奏不少贷。迁江南浙西道提刑按察使。浙西，宋故都，民众事繁，在职惟务镇静，人服其知大体。卒于官，年四十九。赠宣忠守正功臣、银青荣禄大夫、司徒、上柱国，追封沇国公，谥庄肃。子千奴。

千奴以御史大夫月鲁那延荐，入见大安阁，世祖念其功臣子，即以其父官授之，拜武德将军、江南浙西道提刑按察使。时江浙行中书省、行御史台皆治杭，千奴上言：“行省专控江浙，在杭为宜。行台总镇江南，不宜偏在杭。且两大府并立，势偪则事窒，情通则威亵，盍移行台于要便之所。”后数年，遂移行台于江东。迁山南湖北道提刑按察使。

二十六年，加明威将军，迁淮西江北道提刑按察使。时桑哥秉政擅权，势焰熏灼，人莫敢言。千奴乘间入朝，见帝于柳林，极陈其罪状，帝为之改容。未几，桑哥伏诛，又上言其党犹布中外，宜早处分。改立肃政廉访司，进广威将军，授江北淮东道肃政廉访使。

三十一年，迁江东建康道肃政廉访使，丁祖母忧，服阕。东平、大名诸路有诸王牧马草地，与民田相间，互相侵冒，有司视强弱为予夺，连岁争讼不能定。乃命起千奴治之，其讼遂息。

大德二年，授太中大夫、建康路总管，未行，奉诏使淮东、西问民疾苦，察官吏能否。千奴勤于咨访，兴利除害，还奏军民便宜三十事，多见采用。历江西湖东、江南湖北两道廉访使。时中书平章伯颜等固位日久，党与众盛，所任之人，徇情弄法，纲纪渐坏。千奴摭其实，上于宪台以闻，伯颜等皆被黜。前后七持宪节，刚正不挠，闻朝廷事有不便，必上章极论，未尝以内外为嫌。

七年，授嘉议大夫、大都路总管，兼大兴府尹。驭吏治民有方，以暇日正街衢，表里巷，国学兴工，尤尽其力。俄进通议大夫、同佥枢密院事。上疏言：“蒙古军在山东、河南者，往戍甘肃，跋涉万里，装橐鞍马之资，皆其自办，每行必鬻田产，甚则卖妻子。戍者未归，代者当发，前后相仍，困苦日甚。今边陲无事，而虚殚兵力，诚为非计，请以近甘肃之兵戍之。而山东、河南前戍者，官为出钱，赎其田产妻子，庶使少有瘳也。”诏从之。未几，迁参议中书省事，赞决机务，精练明敏。凡干禄之人由他道进者，一切不用，时论翕然称焉。

成宗崩，迎仁宗于潜邸，奉武宗即位，危疑之际，弥纶补益之功为多。拜荣禄大夫、平章政事、商议枢密院事、左翼万户府达鲁花赤，提调屯田事。赐玉带。

延佑五年，乞致仕，帝悯其衰老，从其请，仍给半俸终其身。退居濮上，筑先圣宴居祠堂于历山之下，聚书万卷，延名师教其乡里子弟，出私田百亩以给养之。有司以闻，赐额历山书院。家居七年而卒，年七十一。赠推忠辅治功臣、光禄大夫、河南江北等处行中书省平章政事、上柱国，追封卫国公，谥景宪。

子龙宝，监察御史；寿童，洪泽屯万户，早卒；不兰奚，南台御史；观音保，袭洪泽屯万户；孛颜忽都，起进士知郑州，以治行第一，入为翰林国史院经历。

## 刘容

刘容，字仲宽，其先西宁青海人。高祖阿华，西夏主尚食。西夏平，徙西宁民于云京。容父海川，在徙中，后遂为云京人。

容幼颖悟，稍长，喜读书。其俗素尚武，容亦善骑射，然弗之好也。中统初，以国师荐，入侍皇太子于东宫，命专掌库藏。每退直，即诣国子祭酒许衡，衡亦与进之。至元七年，世祖驻跸镇海，闻容知吏事，召至，命权中书省掾。事毕复前职，以忠直称。

十五年，奉旨使江西，抚慰新附之民。或劝其颇受送遗，归赂权贵人，可立致荣宠，容曰：“剥民以自利，吾心何安。”使还，惟载书籍数车，献之皇太子。忌嫉者从而谗之，由是稍疏容，然容亦终不辩。会立詹事院，容上言曰：“太子天下本，苟不得端人正士左右辅翼之，使倾邪侧媚之徒进，必有损令德。”闻者是之。俄命为太子司议，改秘书监。

未几，出为广平路总管。富民有同姓争财产者，讼连年不决，容至，取籍考二人父祖名字，得其实，立断之，争者遂服。皇子云南王至汴，其达鲁花赤某欲厚敛，以通贿于王，容请自往，乃减其费。后以疾卒于官，年五十二。

## 迦鲁纳答思

迦鲁纳答思，畏吾儿人，通天竺教及诸国语。翰林学士承旨安藏紥牙答思荐于世祖，召入朝，命与国师讲法。国师西番人，言语不相通。帝因命迦鲁纳答思从国师习其法，及言与字，期年皆通。以畏吾字译西天、西番经论，既成，进其书，帝命鋟版，赐诸王大臣。西南小国星哈剌的威二十余种来朝，迦鲁纳答思于帝前敷奏其表章，诸国惊服。

朝议兴兵讨暹国、罗斛、马八儿、俱蓝、苏木都剌诸国，迦鲁纳答思奏：“此皆蕞尔之国，纵得之，何益？兴兵徒残民命，莫若遣使谕以祸福，不服而攻，未晚也。”帝纳其言。命岳剌也奴、帖灭等往使，降者二十余国。

至元二十四年，丞相桑哥奏为翰林学士，帝曰：“迦鲁纳答思之官，非汝所当奏也。”既而擢翰林学士承旨、中奉大夫，遣侍成宗于潜邸，且俾以节饮致戒。成宗即位，思其忠，迁荣禄大夫、大司徒；怜其老，命乘车入殿。仁宗即位，廷议汰冗官，独迦鲁纳答思为司徒如故，仍加开府仪同三司，赐玉鞍一。是年八月卒。

## 阔里吉思

阔里吉思，蒙古按赤歹氏。曾祖八思不花，从攻乃蛮、钦察、兀罗思、马紥儿、回回诸国，常为先锋破敌，太祖嘉之，赐以虎符。及谕降丰州、云州，擢充宣抚使。祖忽押忽辛袭职，佩虎符。宪宗尝语之曰：“汝所佩金符旧矣，何以旌世功。”命改制，以赐之。中统三年，改河中府达鲁花赤，卒。父药失谋，擢襄阳统军司经历，改宿州达鲁花赤，皆不拜。枢密副使孛罗、御史中丞木八剌引见世祖，奏曰：“此忽押忽辛子也，乞以其祖父虎符授之。”擢中顺大夫、金刚台达鲁花赤，继改光州。屡迁安东州、河中府及温州、潞州，以建康路达鲁花赤致仕。

阔里吉思初以宿卫，充博儿赤。至元二十五年，擢朝列大夫、司农少卿，赐金束带。迁中议大夫、司农卿。升资善大夫、司农卿。拜荣禄大夫、行湖广平章，将兵讨海南生黎诸峒寨。又明年，平之。师还，征入见，赐玉束带、金银、币帛、弓矢、甲胄，及宝钞、鞍勒，得旨还镇。

成宗即位，入见，赐海东青鹘、白鹘各一，及衣服有差。大德二年，改福建行省平章。未几，以福建隶江浙，改福建道宣慰使、都元帅。升征东省平章政事。高丽刑政无节，官冗民稀，阔里吉思因悉加裁正以闻。有旨，征入见，俾条析便民事宜。大德五年，复拜湖广平章，踰年，改陕西，以目疾还京师。加官至金紫光禄大夫、云南诸路行中书省左丞相，卒年六十六。

子完泽，湖广右丞，征广西贼，卒于军。

## 小云石脱忽怜（八丹附）

小云石脱忽怜，畏吾人，仕其国为吾鲁爱兀赤，犹华言大臣也。太祖时，与其父来归。从征回回国还，事睿宗于潜邸。真定，睿宗分地，以为本路断事官。

子八丹，事世祖为宝儿赤，鹰房万户。从征哈剌张有功，赐男女各一人、金一铤，及银瓮等物。征阿里不哥，战于昔门秃，日三合，杀获甚众，赐金一铤。后以鹰房万户从裕宗北征，至镇海你里温，赐银椅及钞一万五千贯，命归守真定。

未几，命行省扬州，八丹辞曰：“臣自幼未尝去陛下，愿留侍左右。”改隆兴府达鲁花赤，遥授中书右丞，谕之曰：“是朕旧所居，汝往居之。”八丹又辞，帝不允。居三年，海都叛，奉旨从甘麻剌太子往征之，师还，以功赐金一铤。卒赠银青荣禄大夫、司徒。

子阿里，鹰房千户；石得，安西王相府官；德眼，汝定府达鲁花赤；阿散，甘肃行省平章政事；腊真，由会同馆使同知通政院，有政迹，官至荣禄大夫、中书省平章政事，兼翰林学士承旨、通政院使，卒。子察乃，金紫光禄大夫、中书省平章政事。察乃子十人：老章，知枢密院事；撒马笃，中书省参知政事。

## 斡罗思

斡罗思，康里氏。曾祖哈失伯要，国初款附，为庄圣太后宫牧官。祖海都，从宪宗征钓鱼山，殁于阵。父明里帖木儿，世祖时为必阇赤，后为太府少监。

斡罗思，至元十九年为内府必阇赤。二十一年，拜监察御史。迁云南行省理问，领云南王府事。后以忤桑哥被谮，籍其家，唯金玉带各一、黄金五十两，皆上所赐者。乃以公用系官孳畜，加之罪，帝曰：“口腹之事，其寝之。”二十六年，置八番罗甸宣慰司，进嘉议大夫、宣慰使。时诸蛮叛服不常，斡罗思平之，乃立安抚等司以守焉。二十八年，平杨都要等。九月，进中奉大夫，锡虎符。明年，为八番顺元等处宣慰使、都元帅，赐三珠虎符。

大德六年，授通奉大夫、罗罗思宣慰使，兼管军万户。进正奉大夫。武宗立，召还，授资善大夫、中书左丞，领武卫亲军都指挥使，大都屯田府事。寻进荣禄大夫、中书右丞，兼翰林国史承旨，仍领武卫屯田。屡奉旨赐赀产第宅，固辞。迁四川行省平章政事。至大二年，召还，以瘴疠卧病不起。皇庆二年卒，年五十有六。赠光禄大夫、益国公。

子博罗普化，初直宿卫，为速古儿赤。至大元年，为翰林侍讲学士，以父疾归侍。延佑四年，复入侍为速古儿赤紥撒孙。至治元年，为速古儿赤五十人之长，兼领皇后宫宝儿赤。二年，袭授河南府同知。子察罕不花，领其所掌宿卫。天历元年，见文宗于汴，入直宿卫，为温都赤。拜监察御史，继迁御史台经历、中书右司郎中。授中宪大夫、隆禧总管府副达鲁花赤。

## 朵罗台

朵罗台，唐兀氏。祖小丑，太祖既定西夏，括诸色人匠，小丑以业弓进，赐名怯延兀兰，命为怯怜口行营弓匠百户，徙居和林，卒。父塔儿忽台袭职。阿里不哥叛，塔儿忽台从战于失亩里秃之地，死之。

朵罗台从万户也速答儿、玉哇赤等累战有功，授前卫亲军百户。积官昭信校尉、芍陂屯田千户所达鲁花赤，后以疾退。

朵罗台之弟阔阔出，亦业弓，尝献所造弓，帝称善，问其父何名，阔阔出对曰：“塔儿忽台，臣之父也。”帝见其状貌魁伟，且问其能射乎？左右对曰：“能。”试之，果然，遂命为近侍。明年，武备寺臣复以其弓献，且奏用之。帝曰：“孔子言三纲五常。人能自治，而后能治人；能齐家，而后能治国。汝可以此言谕之，而后用之。”俄擢为大同路广胜库达鲁花赤。广胜者，贮兵器之所。时总管唐兀海牙以库作公署，置甲仗于虚廪中，多被虫鼠之害，阔阔出言于帝，复之，且责其偿兵器之既坏者。使者薛绰不花、纳速鲁丁以檄取鹰房军衣甲弓矢若干，阔阔出责其入文书，领去。时宪副速鲁蛮令毋入文书，且命有司封钥其库，将点视之，阔阔出不从。事闻，帝命笞速鲁蛮，罢之。

大德元年，升大同路武州达鲁花赤，兼管本州岛诸军奥鲁劝农事。又监建州、利州，改佥四川道廉访司事，拜监察御史，累官中大夫、大宁路总管，卒于官。

朵罗台之子脱欢，初直宿卫，历御史台译史，拜监察御史。迁四川行省左右司员外郎、四川廉访司佥事、枢密院都事，升断事官。其在四川时，尝上疏曰：“内外修寺，虽支官钱，而一椽一瓦，皆劳民力，百姓嗟怨，感伤和气。宜且停罢，仍减省供佛饭僧之费，以纾国用。如此则上应天心，下合民志，不求福而福自至矣。回回户计，多富商大贾，宜与军民一体应役，如此则赋役均矣。为国以善为宝，凡子女、玉帛、羽毛、齿革、珍禽、奇兽之类，皆丧德丧志之具。今后回回诸色人等，不许赍宝中卖，以虚国用，违者罪而没之。如此则富商大贾无所施其奸伪，而国用有畜积矣。”其辞恳直剀切，当时称之。

## 也先不花

也先不花，蒙古怯烈氏。祖曰昔剌斡忽勒，兄弟四人，长曰脱不花，次曰怯烈哥，季曰哈剌阿忽剌。方太祖微时，怯烈哥已深自结纳，后兄弟四人皆率部属来归。太祖以旧好，遇之特异他族，命为必阇赤长，朝会燕飨，使居上列。昔剌斡忽勒早世，其子孛鲁欢幼事睿宗，入宿卫。宪宗即位，与蒙哥撒儿密赞谋议，拜中书右丞相，遂专国政。赐真定之束鹿为其食邑。至元元年，以党附阿里不哥论罪伏诛。子四人：长曰也先不花；次曰木八剌，初立御史台，为中丞；次曰答失蛮，累官至银青荣禄大夫；次曰不花帖木儿，拜荣禄大夫、四川省平章政事。

也先不花初世其职，为必阇赤长。裕宗封燕王，世祖命也先不花为之傅，且谓之曰：“也先不花，吾旧臣子孙，端方明信，闲习典故，尔每事问之，必不使尔为不善也。”

二十三年，拜上柱国、光禄大夫、云南诸路行中书省平章政事。时阿郎、可马丁诸种僰夷为变，讨平之。遂立登云等路、府、州、县六十余所，得户二十余万，官其酋长，定其贡税，边境以宁。

大德二年，迁湖广行省平章。为政不怒而威，不察而明。大事集议，众论不齐，徐决一言，切中事理，咸出人意表。会汴梁行省有妖狱，飞语连湖广平章政事刘国杰、右丞燕公楠，朝廷驿召二人者入。二人与也先不花尝有违言，也先不花急遣使附奏，明其无他，二人皆得释。八年，迁平章河南行省，河决落黎堤，势甚危，督有司先士卒以备之，汴以无患。九年，进拜上柱国、银青荣禄大夫、湖广等处行中书省左丞相，赏赐无虚月，方面以安。至大二年卒。天历二年，赠推忠守正佐运翊戴功臣、太师、开府仪同三司、上柱国、恒阳王，谥文贞。子五人：曰亦怜真，曰秃鲁，曰答思，曰怯烈，曰按摊。

亦怜真，事裕宗于东宫，为家令。累拜银青荣禄大夫、湖南等处行中书省左丞相。延佑元年卒。天历元年，赠推诚辅治宣化保德功臣、太傅、开府仪同三司、上柱国，追封武昌王，谥忠定。

秃鲁，历事四朝，起家宗正府也可紥鲁花赤，拜开府仪同三司、中书右丞相、御史大夫、太傅、录军国重事，薨。天历二年，赠怀忠秉义昭宣弼亮功臣、太师、开府仪同三司、上柱国，追封广阳王。

答思，仕至资德大夫、湖南宣慰使。怯烈，仕至中政使。

按摊，事成宗，袭长宿卫，有旨给七乘传使，往侍其父也先不花于湖广。诸道宪司以按摊孝行闻，拜中奉大夫、海北海南道宣慰使、都元帅。海康与安南、占城诸夷接境，海岛生黎叛服不常，按摊威望素着，夷人帖服，生黎王高等二十余洞，皆愿输贡税。在镇期年，以省亲辞去。至大二年，拜资德大夫、中书右丞，行浙东道宣慰使司都元帅。未几，奔父丧于武昌，以哀毁致疾卒。天历二年，赠秉义效忠着节佐治功臣、太保、开府仪同三司、上柱国，追封特进赵国公、中书左丞相，谥贞孝。

子阿荣，由宿卫起家，湖南道宣慰副使，历拜奎章阁大学士、荣禄大夫、太禧宗禋院使、都典制神御殿事。

