# 卷一百三十六·列传第二十三

## 哈剌哈孙

哈剌哈孙，斡剌纳儿氏。曾祖启昔礼，始事王可汗脱斡璘。王可汗与太祖约为兄弟，及太祖得众，阴忌之，谋害太祖。启昔礼潜以其谋来告，太祖乃与二十余人一夕遁去，诸部闻者多归之，还攻灭王可汗，并其众。擢启昔礼为千户，赐号答剌罕。从平河西、西域诸国。祖博理察，太宗时从太弟睿宗攻河南，取汴、蔡，灭金，赐顺德以为分邑。父囊加台，从宪宗伐蜀，卒于军。

哈剌哈孙威重，不妄言笑，善骑射，工国书，又雅重儒术。至元九年，世祖录勋臣后，命掌宿卫，袭号答剌罕。自是人称答剌罕而不名。帝尝谕之曰：“汝家勋载王府，行且大用汝矣。”又语皇太子曰：“答剌罕非常人比，可善遇之。”十八年，割钦、廉二州，益其食邑。二十二年，拜大宗正。用法平允，审录冤滞，所活数百人。时相请以江南狱隶宗正。哈剌哈孙曰：“江南新附，教令未孚，且相去数千里，欲遥制其刑狱，得无冤乎。”事遂止。

二十八年，拜荣禄大夫、湖广行省平章政事。台臣言其在宗正决狱平，即去，恐难其继者。帝曰：“湖广之地，朕尝驻跸，非斯人不可。”遂行。时江湖间盗贼出没，剽取商旅货财。哈剌哈孙至，则发卒悉擒诛之，水陆之途始皆无梗。初，枢密置行院于各省，分兵民为二，奸人植党自蔽。后因入觐极陈其不便，帝为罢之。因问曰：“风宪之职，人多言其挠吏治，信乎？”对曰：“朝廷设此以纠奸慝，贪吏疾之，妄为谤耳。”帝然其言。

三十年，平章刘国杰将兵征交趾，哈剌哈孙戒将吏无扰民。会有夺民鱼菜者，杖其千户，军中肃然。俄有旨发湖湘富民万家，屯田广西，以图交趾。哈剌哈孙密遣使奏曰：“往年远征无功，疮痍未复，今又徙民瘴乡，必将怨叛。”吏莫知其奏，抱卷请署，弗答。吏再请，则曰：“姑缓之。”未几，使还报罢，民皆感悦。及广公元帅府请募南丹五千户屯田，事上行省，哈剌哈孙曰：“此土著之民，诚为便之，内足以实空地，外足以制交趾之寇，可不烦士卒而馈饷有余。”即命度地立为五屯，统以屯长，给牛种农具与之。湖南宣慰张国纪建言，欲按唐、宋末征民间夏税。哈剌哈孙曰：“亡国弊政，失宽大之意，圣朝其可行耶？”奏止其议。

大德二年，入朝上都，成宗拜光禄大夫、江浙行省左丞相。视政七日，征拜中书左丞相，进阶银青荣禄大夫。既拜命，斥言利之徒，一以节用爱民为务。有大政事，必引儒臣杂议。京师久阙孔子庙，而国学寓他署，乃奏建庙学，选名儒为学官，采近臣子弟入学。又集群议建南郊，为一代定制。

五年，同列有以云南行省左丞刘深计倡议曰：“世祖以神武一海内，功盖万世。今上嗣大历服，未有武功以彰休烈，西南夷有八百媳妇国未奉正朔，请往征之。”哈剌哈孙曰：“山峤小夷，辽绝万里，可谕之使来，不足以烦中国。”不听，竟发兵二万，命深将以往。道出湖广，民疲于馈饷。及次顺元，深胁蛇节求金三千两、马三千匹。蛇节因民不堪，举兵围深于穷谷，首尾不能相救。事闻，遣平章刘国杰往援，擒蛇节，斩军中，然士卒存者才十一二，转饷者亦如之，讫无成功。帝始悔不用其言。会赦，有司议释深罪。哈剌哈孙曰：“徼名首衅，丧师辱国，非常罪比，不诛无以谢天下。”奏诛之。

七年，进中书右丞相。尝言治道必先守令，近用多不得其人，于是精加遴选，定官吏赃罪十二章及丁忧、婚聘、盗贼等制，禁献户及山泽之利。每岁车驾幸上都，哈剌哈孙必留守京师。时帝弗豫，制出中宫，群邪党附，哈剌哈孙以身匡之，天下晏然。十年，加开府仪同三司、监修国史，置僚属。冬十一月，帝寝疾笃甚，入侍医药，出总宿卫。藩王欲入侍疾者不听；日理机务如故。

十一年春，成宗崩。时武宗抚军北边，仁宗侍太后在怀庆，诸奸臣谋断北道，请成后垂帘听政，立安西王阿难答。哈剌哈孙密遣使北迎武宗，南迎仁宗，悉收京城百司符印，封府库，称疾卧阙下，内旨日数至，并不听，文书皆不署。众欲害之，未敢发。及仁宗至近郊，众犹未知也。三月朔，列牍请署，后决以三月三日御殿听政，乃立署之，众大喜，莫知所为。明日，迎仁宗入，执左丞相阿忽台及安西王阿难答等就诛，内难悉平。自冬至春，未尝一至家休沐。夏五月，武宗至自北，即皇帝位，拜太傅、录军国重事，仍总百揆，赐宅一区，以其子脱欢入侍。

初仁宗之入也，阿忽台有勇力，人莫敢近，诸王秃剌实手缚之，以功封越王，三宫尽幸其第，赐与甚厚，以庆元路为其食邑。哈剌哈孙力争之，曰：“祖宗之制，非亲王不得加一字之封。秃剌疏属岂得以一日之功废万世之制哉。”帝不听。秃剌因谮于帝曰：“方安西王谋干大统，哈剌哈孙亦尝署文书。”由是罢相出镇北边。诏曰：“和林为北边重镇，今诸部降者又百余万，非重臣不足以镇之，念无以易哈剌哈孙者。”赐黄金三百两、白银三千五百两、钞十五万贯、帛四万端、乳马六十匹，以太傅、左丞相行和林省事。太后亦赐帛二百端、钞五万贯。

至镇，斩为盗者一人。分遣使者赈降户。奏出钞帛易牛羊以给之，近水者教取鱼食。会大雪，民无取得食，命诸部置传车，相去各三百里，凡十传，转米数万石以饷饥民，不足则益以牛羊。又度地置内仓，积粟以待来者。浚古渠，溉田数千顷。治称海屯田，教部落杂耕其间，岁得米二十余万。北边大治。至大元年，赐大帐，如诸王诸藩礼。闰十一月，寝疾，语其属曰：“吾不复能佐理国事矣。行省之务，汝曹勉之，毋贻朝廷忧。”薨，年五十二。帝闻之，惊悼曰：“丧我贤相。”赙钞二万五千贯。诏归葬昌平，追赠推诚履政佐运功臣、太师、开府仪同三司、上柱国，追封顺德王，谥忠献。

子脱欢，由太子宾客拜御史中丞，袭号答剌罕，进御史大夫，行台江南。寻拜平章，行省江浙，进左丞相，兼领行宣政院。重厚有父风，喜读书，为政不尚苛暴，得众心。致和元年，卒于官，年三十七。子蛮蛮。


## 阿沙不花

阿沙不花者，康里国王族也。初，太祖拔康里时，其祖母苫灭古麻里氏新寡，有二子，曰曲律、牙牙，皆幼，而国乱家破无所依，欲去而归朝廷，念无以自达。一夕有数驼皆重负突入营中，驱之不去。旦乃系驼营外，置所负其旁，夜复纳营中，候有求者归之。如是十余日，终无求者。乃发视其装，皆西域重宝。惊曰：“殆天欲资我而东耶，不然，此岂吾所宜有。”遂驱驰载二子越数国至京师。时太祖已崩，太宗立，尽献其所有，帝深异之，命有司治邸舍、具廪饩以居焉。居二年，闻国中已定，谒帝欲归。帝曰：“汝昔何为而来，今何为而去？”且问其所欲。对曰：“臣妾昔以国乱无主，远归陛下，今赖陛下威德，闻国已定，欲归守坟墓耳。妾惟二子，虽愚无知，愿留事陛下。”帝大喜，立召二子入宿卫，而礼遣之。后十三年复来，则二子已从宪宗伐蜀矣。逮至和宁，闻宪宗崩，诸将皆还，而二子独后，心方以为忧。过一古庙，因入祷焉，若闻神语，连称“好好”而不知其故，问其国人通汉语者，知为吉语。还至舍，则二子已至矣。遂留居焉。

曲律无子。牙牙后封康国王，生六子，阿沙不花最贤，年十四，入侍世祖。世祖赐土田、给奴隶，使居兴和之天城。会西蕃遣使者有所奏请，既谕遣之，后数日，帝问近侍诸大臣曰：“前日西使何请，朕何辞以遣？”诸大臣莫能对，阿沙不花从旁代对甚详悉。帝因怒诸大臣曰：“卿等任天下之重，如此反不若一童子耶？”尝扈从上都，方入朝，而宫草多露，跣足而行，帝御大安阁，望而见之，指以为侍臣戒。一日，故命诸门卫勿纳阿沙不花。阿沙不花至，诸门卫皆不纳，乃从水窦中入。帝问故，以实对，且曰：“臣一日不入侍，身将何归？”帝大悦，更谕诸门卫听其出入。命饬四宿卫兵器，无敢或慢；复使掌门，无取阑入。帝曰：“可用矣。”

乃颜叛，诸王纳牙等皆应之。帝问计将安出，对曰：“臣愚以为莫若先抚安诸王，乃行天讨，则叛者势自孤矣。”帝曰：“善，卿试为朕行之。”即北说纳牙曰：“大王闻乃颜反耶？”曰：“闻之。”曰：“大王知乃颜已遣使自归耶？”曰：“不知也。”曰：“闻大王等皆欲为乃颜外应，今乃颜既自归矣，是独大王与主上抗。幸主上圣明，亦知非大王意，置之不问。然二三大臣不能无惑，大王何不往见上自陈，为万全计。”纳牙悦许之。于是诸王之谋皆解。阿沙不花还报，帝乃议亲征，命征兵辽阳，以千户帅昔宝赤之众从行。

及乃颜平，阿沙不花以大同、兴和两郡当车驾所经有帷台岭者，数十里无居民，请诏有司作室岭中，徙邑民百户居之，割境内昔宝赤牧地使耕种以自养，从之。阿沙不花既领昔宝赤，帝复欲尽徙兴和桃山数十村之民，以其地为昔宝赤牧地。阿沙不花固请存三千户以给鹰食，帝皆听纳。民德之，至今饮食必祭。

至元三十年，海都叛，成宗以皇孙抚军于北。阿沙不花从行，踰金山战杭海有功。成宗即位，会大宗正紥鲁火赤脱儿速以赃污闻，诏鞫问之，脱儿速伏罪，就命代之。成宗目之曰阿即剌。阿即剌，译言阎罗王也。有诉朱清、张瑄阴私，既抵罪，帝遣兵马都指挥使忽剌术籍没其家，以受赂诛。更命阿沙不花往，具以实闻，赐宅一区、钞万五千缗，兼两城兵马都指挥使事。武宗时为怀宁王，总军漠北，问：“今日材可大用者为谁？”对曰：“母弟脱脱将相才也，无以易之。”遂命从行，后果为名臣。

成宗崩，安西王阿难答乘间谋继大统，成后及丞相阿忽台、诸王迷里帖木儿皆阴为之助。时武宗犹在北边，太后及仁宗亦在怀孟未至。适武宗遣脱脱计事京师，丞相哈剌哈孙令急还报武宗，而成后已密谕通政使只儿哈郎止其驿马。阿沙不花知事急，与同知通政院事察乃谋，作先日署文书给马去。只儿哈郎闻脱脱已去，方诘问吏，阅案牍乃止。太后及仁宗既至京师，有言安西王谋以三月三日伪贺仁宗千秋节，因以举事者。阿沙不花言之哈剌哈孙，且曰：“先人者胜，后人者败。后一垂帘听政，我等皆受制于人矣，不若先事而起。”哈剌哈孙曰：“善。”乃前二日白仁宗，诈称武宗遣使召安西王计事，至即执送上都。尽诛丞相阿忽台以下诸奸臣。与哈剌哈孙皆居禁中。

仁宗以太子监国，遣使北迎武宗，而武宗迟回不进，遣使还报太后曰：“非阿沙不花往不可。”乃遣奉衣帽、尚酝以往，至野马川，见武宗，备道两宫意，及陈安西王谋变始末，且言：“太子监国所以备他变，以待陛下，臣万死保其无他。”武宗大悦，解衣衣之，拜中书平章政事，军国大事并听裁决。因奏平内难之有功者燕只哥以下十人为兵马指挥、为直省舍人。诏先奉蒲萄酒及锦绮还报两宫。仁宗即日率群臣出迎。

武宗入上都，加阿沙不花特进、太尉，依前平章政事。命与丞相塔思不花还京师治安西王党，诸连坐囊加真等三十余人，皆释之。尝命出太府金分赐诸王贵戚及近侍，方出朝，见一人仓皇若有所惧状，曰：“此必盗金者。”召诘问之，果得黄金五十两、白金百两以闻，就以金赐之，命诛盗者。辞曰：“盗诛固当，金非臣所宜得，愿还金以赎盗死。”帝悦而从之。有近臣蹴踘帝前，帝即命出钞十五万贯赐之。阿沙不花顿首言曰：“以蹴踘而受上赏，则奇技淫巧之人日进，而贤者日退矣，将如国家何。臣死不敢奉诏。”乃止。

帝又尝御五花殿，丞相塔思不花、三宝奴，中丞伯颜等侍。阿沙不花见帝容色日悴，乃进曰：“八珍之味不知御，万金之身不知爱，此古人所戒也。陛下不思祖宗付托之重，天下仰望之切，而惟麹糵是沉，姬嫔是好，是犹两斧伐孤树，未有不颠仆者也。且陛下之天下，祖宗之天下也；陛下之位，祖宗之位也，陛下纵不自爱，如宗社何？”帝大悦曰：“非卿孰为朕言。继自今毋爱于言，朕不忘也。”因命进酒。阿沙不花顿首谢曰：“臣方欲陛下节饮而反劝之，是臣之言不信于陛下也，臣不敢奉诏。”左右皆贺帝得直臣。遂进开府仪同三司、中书右丞相，行御史大夫。

俄复平章政事、录军国重事，兼广武康里侍卫亲军都指挥使，封康国公。有以左道惑众者，诸世臣大家多信趋之，竟置于法。迁知枢密院事。以至大二年十月薨于位，年四十七。至正元年，赠纯诚一德正宪保大功臣、开府仪同三司、中书右丞相、上柱国，追封顺宁王，谥忠烈。

其继室别哥伦氏，亦有至行，寡居三十年，未尝妄言笑，身不服华彩。诏旌其门，与元配达海的斤氏并封顺宁王夫人。

子伯嘉讷，廉直刚敏，忧国如忧家。尝为京尹，屯储卫诱小民梅冻儿诬首海商一百十有六人为盗而掠其赀，狱具，械送刑部，命伯嘉讷审录之，尽得其冤状，白丞相释之，还其赀。后迁翰林侍读学士。

## 拜住

拜住，安童孙也。五岁而孤，太夫人教养之。稍长，宏远端亮有祖风。至大二年，袭为宿卫长。仁宗即位，延佑二年，拜资善大夫、太常礼仪院使。四年，进荣禄大夫、大司徒。五年，进金紫光禄大夫。六年，加开府仪同三司，余并如故。每议大政，必问曰：“合典故否？”同官有异见者，曰：“大朝止说典故耶？”拜住微笑曰：“公试言之，国朝何事不依典故？”同官不能对。太常事简，每退食必延儒士谘访古今礼乐刑政、治乱得失，尽日不倦。尝曰：“人之仕宦，随所职司，事皆可习。至于学问有本，施于事业，此儒者之能事，宰相之资也。”

英宗在东宫，问宿卫之臣于左右，咸称拜住贤。遣使召之，欲与语。拜住谓使者曰：“嫌疑之际，君子所慎，我长天子宿卫而与东宫私相往来，我固得罪，亦岂太子福耶？”竟不往。英宗登极，拜中书平章政事。会诸侯王于大明殿，诏进读太祖金匮宝训，威仪整暇，语音明畅，莫不注目竦听。夏五月，徽政使失烈门、要束木妻也里失八等谋为逆，帝密得其事，御穆清阁，召拜住谋之。对曰：“此辈擅权乱政久矣，今犹不惩，阴结党与，谋危社稷，宜速施天威，以正祖宗法度。”帝动容曰：“此朕志也。”命率卫士擒斩之，其党皆伏诛。

拜中书左丞相。先时，近侍传旨以姓名赴中书铨注者六七百员，选曹为之壅滞。拜住奏阁之，注授一依选格次第，吏无容奸。刑曹事有情可矜者宽恕之，贪暴不法必不少容。帝常谕左右曰：“汝辈慎之，苟陷国法，我虽曲赦，拜住不汝恕也。”

至治元年春正月，帝欲结彩楼于禁中，元夕张灯设宴。时居先帝丧，参议张养浩上疏，拜住谓当进谏，即袖其疏入奏，帝悦而止，仍赐养浩帛，以旌直言。三月，从幸上都，次察罕脑儿。帝以行宫亨丽殿制度卑隘，欲更广之。奏曰：“此地苦寒，入夏始种粟黍，陛下初登大宝，不求民瘼，而遽兴大役以妨农务，恐失民望。”从之。帝尝谓拜住曰：“朕委卿以大任者，以乃祖木华黎从太祖开拓土宇，安童相世祖克成善治也。卿念祖宗令闻，岂有不尽心者乎。”拜住再拜曰：“陛下委臣以大任，臣有所畏者三：畏辱祖宗；畏天下事大，识见有所未尽；畏年少不克负荷，无以上报圣恩。惟陛下垂闵，时加训饬，幸甚。”

延佑间，朔漠大风雪，羊马驼畜尽死，人民流散，以子女鬻人为奴婢。拜住以兴王根本之地，其民宜加赈恤，请立宗仁卫总之，命县官赎置卫中，以遂生养。至元十四年，始建太庙于大都，至是四十年，亲享之礼未暇讲肄。拜住奏曰：“古云礼乐百年而后兴，郊庙祭享此其时矣。”帝悦曰：“朕能行之。”预敕有司，以亲享太室仪注礼节，一遵典故，毋擅增损。冬十月，始有事于太庙。二年春正月，孟享，始备法驾，设黄麾大仗，帝服通天冠、绛纱袍，出自崇天门。拜住摄太尉以从。帝见羽卫文物之美，顾拜住曰：“朕用卿言举行大礼，亦卿所共喜也。”对曰：“陛下以帝王之道化成天下，非独臣之幸，实四海苍生所共庆也。”致斋大次，行酌献礼，升降周旋，俨若素习，中外肃然。明日还宫，鼓吹交作，万姓耸观，百年废典一旦复见，有感泣者。拜住率百僚称贺于大明殿，执事之臣赐金帛有差。又奏建太庙前殿，议行祫禘配享等礼。帝从容谓拜住曰：“朕思天下之大，非朕一人思虑所及，汝为朕股肱，毋忘规谏，以辅朕之不逮。”拜住顿首谢曰：“昔尧、舜为君，每事询众，善则舍己从人，万世称圣。桀、纣为君，拒谏自贤，悦人从己，好近小人，国灭而身不保，民到于今称为无道之主。臣等仰荷洪恩，敢不竭忠以报。然事言之则易，行之则难。惟陛下力行，臣等不言，则臣之罪也。”帝嘉纳之。

时右丞相铁木迭儿贪滥谲险，屡杀大臣，鬻狱卖官，广立朋党，凡不附己者必以事去之，尤恶平章王毅、右丞高昉，因在京诸仓粮储失陷，欲奏诛之。拜住密言于帝曰：“论道经邦，宰相事也，以金谷细务责之可乎？”帝然之，俱得不死。铁木迭儿复引参知政事张思明为左丞以助己。思明为尽力，忌拜住方正，每与其党密语，谋中害之。左右得其情，乘间以告，且请备之。拜住曰：“我祖宗为国元勋，世笃忠贞，百有余年。我今年少，叨受宠命，盖以此耳。大臣协和，国之利也。今以右相雠我，我求报之，非特吾二人之不幸，亦国家之不幸。吾知尽吾心，上不负君父，下不负士民而已。死生祸福，天实鉴之，汝辈毋复言。”未几，奉旨往立忠宪王碑于范阳。铁木迭儿久称疾，闻拜住行，将出莅省事，入朝，至内门，帝遣速速赐之酒，且曰：“卿年老宜自爱，待新年入朝未晚。”遂怏怏而还。然其党犹布列朝中，事必禀于其家，以拜住故不得大肆其奸，百计倾之，终不能遂。

在京仓漕管库之职，岁终例应注代。时张思明亦称疾不出，众皆顾望。拜住虽朝夕帝前，以事不可缓，乃日坐省中谓僚属曰：“左丞病，省事遂废乎？”郎中李处恭曰：“金谷之职，须慎选择，不得其人，未敢遽拟。”拜住曰：“汝为卖官之计耳。”遣人善慰思明，乃出共毕铨事。

拜住每以学校政化大源，似缓实急，而主者不务尽心，遂致废弛，请令内外官议拯治之。有言佛教可治天下者，帝问之，对曰：“清净寂灭，自治可也。若治天下，舍仁义，则纲常乱矣。”又尝谓拜住曰：“今亦有如唐魏征之敢谏者乎？”对曰：“盘圆则水圆，盂方则水方。有太宗纳谏之君，则有魏征敢谏之臣。”帝并善之。六月壬寅，敕赐平江腴田万亩。拜住辞曰：“陛下命臣厘正庶务，若先受赐田，人其谓何？”帝曰：“汝勋旧子孙，加以廉慎，人或援例，朕自谕之。”秋七月，奏召张思明诣上都，数其罪，杖而逐之，铁木迭儿继亦病卒。拜住哭之恸。

初，浙民吴机以累代失业之田卖于司徒刘夔，夔赂宣政使八剌吉思买置诸寺，以益僧廪，矫诏出库钞六百五十万贯酬其直。田已久为他人之业，铁木迭儿父子及铁失等上下蒙蔽，分受之，为赃钜万。真人蔡道泰以奸杀人，狱已成，铁木迭儿纳其金，令有司变其狱。拜住举奏二事。命台察鞫之，尽得其情，以田归主，刘、蔡、八剌吉思等皆坐死，余论罪有差。特赦铁失。

冬十二月，进右丞相、监修国史。帝欲爵以三公，恳辞，遂不置左相，独任以政。首荐张珪，复平章政事，召用致仕老臣，优其禄秩，议事中书。不次用才，唯恐少后，日以进贤退不肖为重务。患法制不一有司无所守，奏详定旧典以为通制。帝幸五台，拜住奏曰：“自古帝王得天下以得民心为本，失其心则失天下。钱谷，民之膏血，多取则民困而国危，薄敛则民足而国安。”帝曰：“卿言甚善。朕思之，民为重，君为轻，国非民将何以为君？今理民之事卿等当熟虑而慎行之。”

三年春二月，将进仁宗实录，先一日，诣翰林国史院听读。首卷书大德十一年事，不书左丞相哈剌哈孙定策功，惟书越王秃剌勇决从容。谓史官曰：“无左丞相，虽百越王何益？录鹰犬之劳，而略发踪指示之人，可乎？”立命书之。其它笔削未尽善者，一一正之，人皆服其识见。

夏六月，拜住以海运粮视世祖时顿增数倍，今江南民力困极，而京仓充满，奏请岁减二十万石。帝遂并铁木迭儿所增江淮粮免之。时铁木迭儿过恶日彰，拜住悉以奏闻。帝悟，夺其官，仆其碑。奸党铁失等甚惧。帝在上都，夜寐不宁，命作佛事。拜住以国用不足谏止之。既而惧诛者复阴诱群僧言：“国当有厄，非作佛事而大赦无以禳之。”拜住叱曰：“尔辈不过图得金帛而已，又欲庇有罪耶？”奸党闻之益惧，乃生异谋。晋王也孙帖木儿时镇北边，铁失潜遣人至王所，告以逆谋，约事成推王为帝。王命囚之，遣使赴上都告变，未至，车驾南还，次南坡，铁失与赤斤铁木儿等夜以所领阿速卫兵为外应，杀拜住，遂弑帝于行幄。晋王即位，铁失等伏诛。诏有司备仪卫，百官耆宿前道，舆拜住画相于海云寺，大作佛事，观者万数，无不叹惜泣下。

拜住忧国忘家，常直内庭，知无不言。太官以酒进，则忧形于色。有盗其家金器百余两，他宝直钜万，继而获盗得金，家僮来告，色无喜愠。自延佑末，水旱相仍，民不聊生。及拜住入相，振立纪纲，修举废坠，裁不急之务，杜侥幸之门，加惠兵民，轻徭薄敛。英宗倚之，相与励精图治。时天下晏然，国富民足，远夷有古未通中国者皆朝贡请吏，而奸臣畏之，卒构祸难云。

母怯烈氏，年二十二，寡居守节。初，拜住为太常礼仪院使，年方二十，吏就第请署字，适在后圃阅群戏，出稍后，母厉声呵之曰：“官事不治，若尔所为岂大人事耶？”拜住深自克责。一日入内侍宴，英宗素知其不饮，是日强以数卮，既归，母戒之曰：“天子试汝量，故强汝饮。汝当日益戒惧，无酣于酒。”又常代祀睿宗原庙，归侍左右，母问之曰：“真定官府待汝若何？”对曰：“所待甚重。”母曰：“彼以天子威灵、汝先世勋德故耳，汝何有焉？”拜住之贤，母之教也。后封东平王夫人。

泰定初，中书奏丞相拜住尽忠效节，殒于群凶，乞赐褒崇以光后世。制赠清忠一德佐运功臣、太师、开府仪同三司、上柱国，追封东平王，谥忠献。至正初，改至仁孚道一德佐运功臣，余如故。子笃麟铁穆尔。
