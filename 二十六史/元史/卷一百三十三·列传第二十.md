# 卷一百三十三·列传第二十

## 塔出

塔出，蒙古札剌儿氏。父札剌台，历事太祖、宪宗。岁甲寅，奉旨伐高丽，命桑吉、忽剌出诸王并听节制。其年，破高丽连城，举国遁入海岛。己未正月，高丽计穷，遂内附，札剌台之功居多。

塔出以勋臣子，至元十七年授昭勇大将军、东京路总管府达鲁花赤。十八年，召见，赐钞六十锭，旌其廉勤。升昭毅大将军、开元等路宣慰使，改辽东宣慰使。二十二年，入觐，帝慰劳久之，且问曰：“太祖命尔父札剌台圣旨，尔能记否？”塔出应对周旋，不踰礼节，帝嘉之，赐以玉带、弓矢，拜龙虎卫上将军、东京等路行中书省右丞。复授辽东道宣慰使。

塔出探知乃颜谋叛，遣人驰驿上闻，有旨，命领军一万，与皇子爱也赤同力备御。女直、水达达官民与乃颜连结，塔出遂弃妻子，与麾下十二骑直抵建州。距咸平千五百里，与乃颜党太撒拔都儿等合战，两中流矢。继知其党帖哥、抄儿赤等欲袭皇子爱也赤，以数十人退战千余人，扈从皇子渡辽水。乃颜军来袭，塔出转斗而前，射其酋帖古歹，中其口，镞出于项，堕马死，追兵乃退。遂军懿州，州老幼千余人，焚香罗拜道傍，泣曰：“非宣慰公，吾属无遗种矣。”塔出曰：“今日之事，上赖皇帝洪福，下赖将士之力，吾何功焉。”至辽西罴山北小龙泊，得叛酋史秃林台、卢全等纳款书，期而不至，塔出即遣将讨擒之，又获其党王赛哥。复与曲迭儿大王等战，破之，将士欲俘掠，塔出一切禁止。与佥院汉爪、监司脱脱台追乃颜余党，北至金山，战捷。帝嘉其功，召赐黄金、珠玑、锦衣、弓矢、鞍勒。

二十八年，赐明珠虎符，充蒙古军万户。是岁，复领军讨哈丹于女直，还攻建州，逐阿海投江死。明年，哈丹涉海南，袭高丽，塔出复进兵讨之。入朝，世祖嘉其功，眷遇弥渥，复赐珍珠上服，拜荣禄大夫、辽阳等处行中书省平章政事，兼蒙古军万户，卒于位。

子答兰帖木儿，中奉大夫、辽阳省参知政事。

## 拜延

拜延，河西人。父火夺都，以质子从太祖征河西，太祖立质子军，号秃鲁花，遂以火夺都为秃鲁花军百户。太宗朝，都元帅纽璘承制以为千户，从征西川。忽都叛于临洮，世祖命火夺都等以蒙古、汉军从大军往讨之。

火夺都卒，拜延袭。至元九年，制授征行千户，佩金符。十年，宋师侵成都，四川佥省严忠范遣拜延迎击，大败之。又从行省也速带儿攻嘉定，从行院忽敦取泸、叙，攻重庆，数有战功。十二年，行院承制以为东西两川蒙古汉军万户。总帅汪田哥用兵忠州，命拜延将兵二千，往涪州策应之。宋人伺知田哥回，以舟师顺流而下，邀于青江，拜延引兵驰赴，擒其部将李春等十七人，取其军资，焚其战舰。

十三年，泸州复叛，行院遣拜延领兵趋泸之珍珠堡，败其将王世昌，俘掠其民人孳畜，移兵戍暗溪寨。宋合州兵来援，拜延生擒百余人，戮之，遂克泸州。行院副使卜花进兵围重庆，遣拜延将兵游击，获大良平李立所遣谍者四人。重庆降，制授宣武将军、蒙古汉军总管。

十九年，从总帅汪田哥入见，升怀远大将军、管军万户，改赐金虎符，卒。子答察儿嗣，授明威将军、兴元金州万户府达鲁花赤。

## 也罕的斤

也罕的斤，匣剌鲁人。祖匣答儿密立，以斡思坚国哈剌鲁军三千来归于太祖，又献羊牛马以万计。以千户从征回回诸国，又从睿宗及折别儿谕降河西诸城，后从攻临洮死焉。父密立火者，从太宗灭金，又从宪宗攻蜀，为万户府达鲁花赤，殁于军。

中统二年，也罕的斤为千户，数有战功，下五花、石城、白马等寨。至元七年，宋兵入成都，也罕的斤以兵四百人与之相拒四日，宋兵退，追击于眉州，大破之，授蒙古匣剌鲁河西汉军万户，戍眉州。从围嘉定，筑怀远寨以守其要害，宋兵出战，辄败。

十二年，入朝，赐对衣、玉束带、白金百两，加昭勇大将军、上万户，益兵万人。会围重庆，尽督马湖江两岸水陆军马。十四年，从围泸州，攻神臂门，先登拔之。从行枢密副使卜花攻重庆，屯佛图关，屡战有功，移屯堡子头，宋守将赵安开门降。重庆既平，复将其众，略地思州，得降将百余人，加昭毅大将军。帝以西川新附，选能镇抚之者，授嘉定军民、西川诸蛮夷部宣抚司达鲁花赤，增户万余。进奉国上将军、四川宣慰使、都元帅。

十七年，征斡端，拜云南行省参知政事。二十一年，与右丞太卜、诸王相吾答儿分道征缅，造舟于阿昔、阿禾两江，得二百艘，进攻江头城，拔之，获其锐卒万人，命都元帅袁世安守之。且图其地形势，遣使诣阙，具陈所以攻守之方。

先是，既破江头城，遣黑的儿、杨林等谕缅使降，不报，而诸叛蛮据建都太公城以拒大军，复遣僧谕以祸福，反为所害，遂督其军水陆并进，击破之，建都、金齿等十二城皆降，命都元帅合带、万户不都蛮等以兵五千戍之。二十八年，改四川行枢密副使，卒。

子二人：火你赤的斤，云南都元帅；也连沙，袭蒙古军万户。

## 叶仙鼐

叶仙鼐，畏吾人。父土坚海牙，以才武从太祖、太宗平金及西夏，俱有功。

仙鼐幼事世祖于潜藩，从征土蕃、云南，常为前驱。岁己未，伐宋，至鄂州，先登夺其外城。中统元年，从征阿里不哥，与其党遇，大呼驰击之，其众骇溃，赏白金貂裘。明年，讨李璮，以功赏白金五百两。授西道都元帅、金虎符、土蕃宣慰使。仙鼐素熟夷情，随地厄塞设屯镇抚之，恩威兼着，顽犷皆悦服。赐金币钞及玉束带。为宣慰使历二十四年，迁云南行省平章政事。寻改江西行省平章政事。巨盗钟明亮积年为害，仙鼐讨擒之。

至元三十一年，成宗即位，召还，赐玉带，改陕西行省平章政事。谢事归陇右，十年卒。赠协恭保节功臣、太保、仪同三司、上柱国、巩国公，谥敏忠。

子完泽，太子詹事，进金紫光禄大夫、中书平章政事。

## 脱力世官

脱力世官，畏吾人也。祖八思忽都探花爱忽赤，国初领畏吾、阿剌温、灭乞里、八思四部，以兵从攻四川，殁于军。父帖哥术探花爱忽赤，宪宗命长渴密里及曲先诸宗藩之地。浑都海、阿蓝答儿叛，执帖哥术械系之。帖哥术破械脱走，入觐世祖，赐金符，袭父职，命率所部兵就征之，以功赐衣服、弓矢、鞍勒。又命从诸王奥鲁赤讨建都，平之，升昭勇大将军、罗罗斯副都元帅、同知宣慰司事。至西蕃境上，蕃酋必剌充遮道不得进，帖哥术战却之，道遂通。事闻，赐金虎符，赏白金及衣二袭。卒于官。

脱力世官袭职，为武德将军、罗罗斯副都元帅、同知宣慰司事。其所部有产金户叛服不常，脱力世官往讨平之。定昌路总管谷纳叛，与其千户阿夷谋率众渡不思鲁河，脱力世官引兵战，擒阿夷，杀之。德平路落来民又叛，脱力世官又讨平之。

亦奚不薛地未附，民多立寨，依险自保。诏云南行省调罗罗斯蒙古军四百人，罗罗章六百人，属脱力世官，从左丞爱鲁往讨之。脱力世官先至，拔其寨。爱鲁命率兵攻罗羽，抵落穿，夺其关，获马牛羊以给士卒；又命与万户兀都蛮攻怯儿地，其酋长阿失据山寨不下，脱力世官先登，破之。爱鲁遂命脱力世官总左手四翼兵，讨平亦奚不薛。又有蛮子童者，立寨于纳土原山，行省复命脱力世官以蒙古、爨、僰军与行省参政阿合八失攻之，子童穷蹙，遂降。进兼管军副万户。蛮细狗、折兴等及威龙州判官阿遮皆凭险为乱，脱力世官夜入据其寨，贼散走，遣兵搜山谷，获阿遮于深菁，斩之，籍其民五百余户为农。

脱力世官入觐，授三珠虎符，加怀远大将军、罗罗斯宣慰使，兼管军万户。既还治，括户口，立赋税，以给屯戍。昌州苏你、巴翠等作乱，脱力世官以云南王命讨降之，徙其众于昌州平川。镇守千户任世禄以所部二千人乘间遁去，屯威龙州，脱力世官先据其要路厄之，世禄降。未几入觐，卒于京师。

子唆南班，由宿卫袭职，佩三珠金虎符，官至镇国上将军。

## 忽剌出

忽剌出，蒙古氏。曾祖阿察儿，事太祖，为博儿赤。祖赤脱儿，从太宗征钦察、康里、回回等国有功，为涿州达鲁花赤，卒。伯父哈兰术袭职，佩金符，以功稍迁益都路蒙古万户，殁于军。

忽剌出袭哈兰术职，初授昭勇大将军。至元十二年，攻宋六安军，行省命领诸军战舰，遇宋军，败之，有旨褒赏。军次安庆，忽剌出及参政董文炳领山东诸军与宋孙虎臣等战于丁家洲，大败之，俘其将校三十七、军五千、船四十。战于朱金沙，又败之。七月，及宋人战于焦山江中，时丞相阿术督战，忽剌出与董文炳冒矢石沿流鏖战八十里，身被数伤，裹创殊死战。宋张殿帅攻吕城，忽剌出与万户怀都生擒之。从下常州，略地苏、湖、秀州，至长桥，大败宋军。大军至临安，伯颜命忽剌出守浙江亭及北门，败扬州军于扬子桥，又败真州军，追李庭芝至通州海口，尽降淮东诸州。江南平，加昭毅大将军，寻迁湖州路达鲁花赤。

十四年，进镇国上将军、淮东宣慰使。奉旨屯守上都，改嘉议大夫、行台御史中丞。升资善大夫、福建行省左丞。迁江淮行省，除右丞。拜荣禄大夫、江浙行省平章政事，以疾卒。

## 重喜

重喜，束吕纠氏。祖塔不已儿，事太宗，为招讨使征信安、河南，授金虎符，改征行万户，卒。父脱察剌袭职，岁己未，从南征，破十字寨。时重喜从行，战亦屡捷，左足中流矢，勇气益倍，世祖亲劳之，曰：“汝年幼，能为朕宣力如是，深可嘉尚。”父卒，重喜袭职。

中统三年，从征李璮有功。四年，命领兵镇莒州。至元二年，奉旨筑十字路城，备守御，重喜常率兵游击。四年，从抄不花征泗州。时蔡千户为宋兵所围，重喜奋战，救之。五年，入觐，帝嘉其功，赐白金、金鞍、弓矢。修正阳城。

十一年，宋兵围正阳，从大军战，败之。十二年，从下涟海诸城，又败宋将李提辖，遂驻兵瓜洲。十三年夏六月，宋都统姜才率师来攻，迎战，却之。秋七月，从大军袭击宋将李庭芝于泰州，进昭勇大将军、婺州路总管府达鲁花赤，卒。子庆孙袭。

## 旦只儿

旦只儿，蒙古答答带人。至元七年，从征蜀，败宋兵于马湖江，斩首百余级。九年，从征建都蛮。十一年，从攻嘉定，败宋兵于夹江，又从攻下泸、叙诸州，进围重庆，败宋将张万。泸州叛，诸军将攻泸，旦只儿先将其众据红米湾，与宋兵战，败之。进至安乐山，复败宋军，斩首五百余级，获战舰四。宋兵邀漕舟于安乐山，击走之，遂破其石盘寨。十四年春，抵泸州，夺其战舰五艘，还至安乐山，复与宋兵战，杀数十人，从诸军拔泸州。张万举兵欲向合州，旦只儿以锐卒千人邀击于龙坎，斩首百余级，万引却。赐银符，授管军千户。

从征斡端，至甘州。赐金符，升总管。十九年，从诸王合班、元帅忙古带军至斡端，与叛王兀卢等战，胜之。二十年，诸王八巴叛，以兵来攻，旦只儿独破其五百余众，拔亡卒二千余人以出，进副万户，还戍长宁军。宋好止寨以兵来袭，旦只儿击走之，斩首百余级，生获三十余人。二十六年，赐金虎符，授信武将军、平阳等路万户府达鲁花赤，卒。子建都不花袭。

## 脱欢

脱欢，札剌儿台氏。祖菊者。父脱端，为万户，从皇子阔出、忽都秃略汴、宋、睢、宿等州。岁癸丑，镇蔡州。脱端卒，子不花袭。不花卒，弟阿蓝答儿袭。阿蓝答儿卒，弟长寿袭，并为千户守蔡。

长寿卒，脱欢袭，加武略将军，佩金符。从丞相阿术攻阳逻堡，累有战功。渡江攻鄂汉诸州，下之。会宋军于丁家洲，脱欢突入，夺战舰数艘，攻建康、太平等郡，下之。宋都统姜才攻扬子桥堡，脱欢率精兵出堡东逆之，斩杀几尽，俄而宋军复集堡北，遂奋击走，追至扬州，杀伤甚众。会万户昔里罕入朝，道滁州，为宋兵所遮，击败宋兵，出昔里罕。从攻扬州，至泥湖，遇宋军，夺三十余艘，遂进兵苏州，与宋军战，擒柳奉使。

至元十三年，右丞相遣脱欢援高邮军，未至二十里，会宋将率兵来漕高邮粟，与战擒之。有顷，宋高邮都统复率二万人至，击败之。

十四年春，授怀远大将军、太平路总管府达鲁花赤。会只里瓦带寇北边，帝命脱欢往讨之，战，左臂中流矢二，帝慰劳之，赐铠甲、弓矢、鞍勒、钞千五百缗。十五年春，从亲王斡鲁忽台、丞相孛罗西征有功，加定远大将军、福州路总管府达鲁花赤。平闽盗，改武昌路，卒。

## 完者都拔都

完者都拔都，钦察氏，其先彰德人。以才武从军。岁己未，从世祖攻鄂州，登城斩馘，赏银五十两。中统三年，从诸王合必赤征李璮于济南，力战有功。至元四年，从万户木花里掠地荆南，至襄阳，与宋兵战，屡胜之。遂为梯登樊城，焚楼橹，勇冠三军。十一年，授武略将军、彰德南京新军千户。攻沙洋、新城，始授金符，领丞相伯颜帐前合必赤军。渡江论功，改武义将军。战于丁家洲及扬子桥、焦山，破常州，入临安，攻泰州新城皆预焉。

江南归附，入见，赐号拔都儿，佩金虎符，迁信武将军、管军总管、高邮军达鲁花赤。首以兴学劝农为务，四方则之。郡有虎伤人，手格杀之。既而高邮升为路，进怀远大将军、高邮路达鲁花赤。十六年，进昭勇大将军、管军万户。

十八年，闽贼陈吊眼作乱，擢镇国上将军、福建等处征蛮都元帅，赐翎根甲，命往讨之。破其营，擒吊眼，至漳州斩以示众。加管军万户，兼高邮路达鲁花赤，赏赐无算。二十三年，进骠骑卫上将军、江浙等处行中书省左丞，仍管军万户。迁浙西行中书省右丞，行浙西宣慰使。二十七年，转资德大夫、江西等处行枢密院副使，兼广东宣慰使。

元贞元年，入朝，拜荣禄大夫、江浙等处行中书省平章政事。卒于官，年五十九。赠效忠宣力定远功臣、开府仪同三司、太尉、上柱国，追封林国公，谥武宣。

## 失里伯

失里伯，蒙古人。祖怯古里秃，从太祖经略西夏有功。又隶诸王术赤台，领宝儿赤，与金人战，殁于阵。父莫剌合嗣，从征阿蓝答儿亦有功，世祖赐以白金五十两。

失里伯世其职，由枢密院断事官为河南行中书省断事官。至元七年，佩金虎符，引水军四万攻襄阳。八年七月，宋将范文虎来援，失里伯败其军，进围樊城，先登。战于鹿门，与诸军擒其将张贵。十年，迁昭勇大将军，为耽罗国招讨使。奉旨入见上都，改管军万户，领襄阳诸路新军。从丞相伯颜等渡江，破独松关，下长兴，取湖州，行安抚司事。

十四年，授湖州总管，进镇国上将军、淮西道宣慰使。十八年卒。子塔剌赤，曲靖等路宣慰使。

## 孛兰奚

孛兰奚，雍吉烈氏，世居应昌。祖忙哥，以后族备太祖宿卫。父律实，状貌魁伟，有谋，善骑射。太宗尝问以军旅之事，应对称旨，即命为千户。寻以为齐王府司马。后从睿宗伐金有功，诏还宿卫，以疾卒。

孛兰奚英迈有父风，幼孤，能自刻厉如成人，暇日习弓马，夜则读书。其母尝训之曰：“汝父忠勇绝人，天不假年，汝能自立，则汝父殁无憾矣。”孛兰奚由是感激，期以成父之志。从军有功，袭父官，为齐王司马。

世祖亲征乃颜，以齐王兵从，兵始交，孛兰奚跃马陷阵，斩其旗，所向披靡，世祖遥望见壮之。有顷，乃颜兵遁走，孛兰奚驰归以捷闻。世祖大悦，劳之曰：“无忝汝父矣。”赐黄金五十两、金织文二匹，授宣威将军、信州路达鲁花赤。时江南初附，布宣上意，与民更始。期年，郡中大治，部使者以闻，帝奖叹久之，即遣使赐以上尊。俄以疾卒，年三十三。赠河间路达鲁花赤，追封范阳郡侯。

子脱颖溥化，历监察御史、河南廉访副使、郴州路达鲁花赤。

## 怯烈

怯烈，西域人，世居太原，由中书译史从平章政事赛典赤经略川、陕。至元十二年，立云南行省，署为幕官，诸洞蛮夷酋长款附，怯烈功居多。十五年，分省大理，会缅人入寇，怯烈即以战具资军士，讨平之，授行中书省左右司员外郎。

十八年，平章纳速剌丁遣诣阙敷奏边事，世祖爱其聪辨练达，锡虎符，拜镇西平缅麓川等路宣抚司达鲁花赤，兼管军招讨使。成都、乌蒙诸驿阻绝，怯烈市马给传，往来便之。俄被召上京，问以征缅事宜，奏对称旨，赐币帛及翎根甲。诸王相吾答儿、右丞太卜征缅，命怯烈率兵船为乡道，拔其江头城，振旅而还。复从云南王入缅，总兵三千屯镇骠国，设方略招徕其党，由是复业者众。

后入觐，世祖慰劳之，询以缅国始末。擢正议大夫、佥缅中行中书省事，佩金符。颁诏于缅，宣布威德，缅王稽颡称谢，遣世子信合八的入贡。迁通奉大夫、云南诸路行中书省参知政事。进资善大夫、云南诸路行中书省左丞。大德四年，以疾卒。

## 暗伯

暗伯，唐兀人。祖僧吉陀，迎太祖于不伦答儿哈纳之地。太祖嘉其效顺，命为秃鲁哈必阇赤，兼怯里马赤。父秃儿赤袭职，事宪宗，累官至文州礼店元帅府达鲁花赤。

暗伯弱冠入宿卫，性严重刚果，有大志。尝亲迎于燉煌，阻兵不得归，乃客居于于阗宗王阿鲁忽之所。世祖遣薛彻干等使阿鲁忽以通好，阿鲁忽留使者数年弗遣，暗伯悉以己马驼厚赆之，令逃去。薛彻干等得脱归，具以白世祖，世祖称叹久之。既而命元帅不花帖木儿等征于阗，暗伯乘间至行营，见薛彻干于帐中，薛彻干曰：“公之忠义，已上闻矣。”不花帖木儿遂承制命暗伯权充枢密院客省使。俄有旨护送暗伯妻子来京师。

未几，宗王乃颜叛，世祖亲征，暗伯在行间，屡捷，命为克流速不鲁合不周兀等处万户。又诸王哈鲁、驸马秃绵答儿等叛，暗伯率所部兵战于克流速石巴秃之地，身中七创，所乘马亦中二矢，自旦至晡，鏖战愈力，刺秃绵答儿杀之，生擒哈鲁以献。世祖嘉其功，命长唐兀卫，兼佥枢密院事。凡分立诸色五卫军职、袭替屯戍之法，多所更定。历同佥、副枢、同知，至知枢密院事，以疾终于位。赠推忠保节功臣、资善大夫、甘肃等处行中书省右丞、上护军、宁夏郡公，谥忠遂。

子阿乞剌，知枢密院事；亦怜真班，湖广省左丞。

## 也速答儿

也速答儿，康里人。父爱伯，伯牙兀氏。太祖时率众来归。初，以五十户从军南征，力战而死。也速答儿世其官。从丞相伯颜经略襄樊，攻百丈山、鹳子滩功居最。及襄樊围合，即被甲先登，赏银钞百两。明年，破复州，杀其将，以功升百户。主帅言赏不足酬其劳，世祖赐金符，加为千户，督五路招讨。至元十六年，改金虎符，管军总管。

江南平，录功，进怀远大将军、管军万户。领江淮战舰数百艘，东征日本，全军而还。有旨，特赐养老一百户，衣服、弓矢、鞍辔有加。二十二年，移镇泰州。时籍民丁为兵，得万人，以也速答儿为钦察亲军指挥使统之。大德三年，以疾卒。

子七人：曰教化的；曰黑厮，袭父职，以疾卒；曰黑的，牧马同知；曰延寿，袭兄职；曰拜颜，领哈剌赤；曰完泽帖木儿，广德路万户达鲁花赤；曰哈剌章。

## 昔都儿

昔都儿，钦察氏。父秃孙，隶蒙古军籍。中统三年，从丞相伯颜讨李璮叛，以功授百户。至元十年，告老，以昔都儿代之。

十一年，昔都儿从大军南征，攻取襄阳、唐、邓、申、裕、钧、许等州，累功授忠显校尉、管军总把，赐银符，将其父军。十四年，从诸王伯木儿追击折儿凹台、岳不忽儿等于黑城哈剌火林之地，平之。十七年，赐金符，升武略将军、侍卫军百户。时亡宋犹有未附城邑，昔都儿言于省，愿自举兵下之，省从其请，诸城闻风而附。

二十四年，赐虎符，进宣武将军、汉洞右江万户府达鲁花赤。是年秋七月，领洞军从镇南王征交趾。冬十月，至其境，驻兵万劫，右丞阿八赤命进兵，拔其一字城，射交人，夺其战舰七。明年春正月，大兵进逼伪兴道王居，与交人战于塔儿山，奋戈撞击之，右臂中毒矢，流血盈掬，洒血奋战，射死交人二十余，仍督诸军乘胜继进，大败之，遂入其都城。四月，战于韩村堡，擒其将黄泽。是夜二鼓，交人突至，谋劫营，官军坚壁以待，敌失计，诘旦，鸣鼓出营，交人却，追杀甚众。还营，立木栅，增逻卒，交人不敢犯。五月，镇南王引兵还，以昔都儿为前军，行次陷泥关，战数十合，交人却，遂还迎镇南王于女儿关。交人四万余截其要道，时我军乏食，且疲于战，将佐相顾失色，昔都儿率勇士奋戈冲击之，交人却二十余里，遂得全师而还。镇南王闵其劳，命枢密臣奏升其秩。

二十六年，赐虎符，授广威将军、炮手军匠万户府达鲁花赤。大德二年卒。子也先帖木儿袭。
