# 卷一百三十五·列传第二十二

## 铁哥术

铁哥术，高昌人。世居五城，后徙京师。曾祖父达释，有谋略，为国人所信服。太祖西征，高昌国主惧，以锦衣、白貂帽召达释与谋。达释知天命有归，劝其主执贽称臣，以安其国，由是号为尚书。太祖班师，诸王言于帝曰：“达释之子野里术骁勇善战，所将部落又强大。闻其人每思率众效顺而未有机便，盍致之乎？”太祖是其议，即诏给驿马五百，迎与俱来。既至，引见，甚器重之。丙午，太祖西征，野里术别从亲王按只台与敌战有功，甚见亲遇。王方以绛盖障日而坐，及闻野里术议事，喜见颜色，称善久之，既退，撒其盖送之十里。遂得兼长四环卫之必阇赤。壬辰，从国兵讨金，以战功最多，赏赉优渥。甲午，副忽都虎籍汉户口，筹其赋役，分诸功臣以地，人服其敏。

铁哥术，野里术长子也，尤沉鸷有才。尝有拥兵叛者，铁哥术率族人与战于鱼儿泺。时军兴，簿檄繁急，铁哥术一以其国书识之，无遗失者，帝甚嘉焉。至元中，擢为棣州达鲁花赤，迁德安府达鲁花赤。适土人蔡知府者以众叛，铁哥术率众先登，冒矢石，身被数枪，犹战不已，遂讨平之。主将怒，将屠其城。铁哥术请曰：“叛者蔡知府数人而已，城中之人何预焉。盍诛其党与而止，毋令滥及非辜。”主将嘉其诚恳，城遂得全。累官至嘉议大夫、婺州路达鲁花赤，所在咸着政迹。大德己亥卒，成宗敕其孙海寿载其柩归葬京师，赠荣禄大夫、江浙行省平章政事、柱国，封云国公，谥简肃。

子四人：义坚亚礼，幼给事裕宗宫。至元十五年，为中书省宣使。尝使河南，适汴、郑大疫，义坚亚礼命所在村郭构室庐，备医药，以畜病者，由是军民全活者众。迁直省舍人。承中书檄征考上都储偫，及还，帝赐锦衣貂裘一袭，以旌其能。出为湖州路达鲁花赤，卒于官。月连术，同知安陆府事。八紥，同知宣政院事。孙九人，海寿，义坚亚礼子也。由宿卫世祖朝累官至太中大夫、杭州路达鲁花赤，招复流民有恩惠。卒，赠翰林直学士，封范阳郡侯，谥惠敏。


## 塔出

塔出，布兀剌子也。幼孤，长善骑射。至元元年，入侍世祖，占对多称旨，赐以宝货衣物。四年，给以察罕食邑赋税之半，又还其所俘逋户三十。七年，降金虎符，授昭勇大将军、山东统军使，镇莒、密、胶、沂、郯、邳、宿、即墨等城，设方略，谨斥候，宋人不敢北向。九年，诏更统军司为行枢密院，改佥枢密院事。数将兵攻下濒淮堡栅，略地涟海，获人畜万计。宋人蒋德胜来降，塔出表言宜加赏赉以劝来者，于是赐黄金五十两，白金倍之。

十年，改佥淮西等处行枢密院事，城正阳以扼淮海诸州兵。宋陈奕率安丰、庐、寿等州兵数挠其役，塔出选精锐日十数战，奕遁去，卒城正阳。宋人复造战舰于六安，欲攻正阳，塔出询知之，率骑兵焚其舰。餽𫗵久不继，出兵据险，潜取安丰麦以饷军，宋兵壁横河口，塔出将奇兵大破之。

十一年，朝议：「淮上诸郡，宋之北藩，城坚兵精，攻之不可猝下，徒老我师。宜先渡江翦其根本，留兵淮甸绝其救援，则长江可乘虚而渡也。」于是以塔出为镇国上将军、淮西行省参知政事，帅师攻安丰、庐、寿等州，俘生口万余来献，赐蒲萄酒二壶，仍以曹州官园为第宅，给城南闲田为牧地。

宋夏贵帅舟师十万围正阳，决淮水灌城，几陷，帝遣塔出往救之。道出颍州，遇宋兵攻颍，戍卒仅数百人，盛暑，塔出即发公库弓矢，驱市人出战，预度颍之北关攻易破，乃急徙民入城伏兵以待。是夜，宋人果焚北关，火光属天，塔出率众从暗中射之，矢下如雨，宋军退走至沙河，大破之，溺死者不可胜计。明日，长驱直走正阳，时方霖雨，突围入城，遂坚壁不出。俄复开霁，与右丞阿塔海分帅锐师以出，渡淮至中流，皆殊死战，宋军大溃，追数十里，斩首数千级，夺战舰五百余艘，遂解正阳之围。塔出乃上奏：「方事之殷，宜明赏罚，俾将士有所惩劝。」帝纳其言，颁赏有差。秋八月，淮西行省复为行院。塔出引兵渡淮，屯庐、扬间。

十二年，从丞相伯颜以舟师与宋军战，宋军大溃，其臣贾似道奔扬州。遂分兵四出，克池州，取太平，顺流东下，至建康、丹徒、江阴、常州，皆望风迎降。时扬州未附，谍告扬州人将夜袭丹徒，守将乞援，塔出设伏以待。扬州军果夜至，塔出扼西津邀击之，杀获溺死者甚众。入朝，帝赐玉带旌其功，授淮东左副都元帅，仍佩金虎符。十三年，加通奉大夫、参知政事，领淮西行中书省事。时沿淮诸州新附，塔出禁侵掠，抚疮痍，练士卒，备奸宄，境内帖然。俄迁江西都元帅，征广东，塔出宣布恩信，所至溪峒纳款，广东遂平。

十四年，加赐双虎符，为江西宣慰使。宋益王昰、广王昺走保岭海，复改江西宣慰司为行中书省，迁治赣州，授塔出资政大夫、中书（左）〔右〕丞，行中书省事。

十五年，以二王事入议。帝命张弘范、李恒总兵进讨，塔出留后，以供军费。初，江西甫定，帝命隳其城，塔出即表言：「豫章诸郡皆濒江为城，霖潦泛溢，无城必至垫溺，隳之不便。」帝从之。降附之初，有谋畔者，既败获矣，塔出谓同僚曰：「抚治乖方之所致也，中间岂无诖误？」止诛其渠魁，尽释余党。瑞州张公明愬左丞吕师夔谋为不轨，塔出廉知其诬，曰：「狂夫欲胁求货耳，若以曚昧言遽闻之朝廷，则大狱兹兴，连及无辜。且师夔既居相职，讵肯为狂妄之事！若迟疑不决，恐彼惊疑，反生异谋。」乃斩公明而后闻，帝是之。十七年，入觐，赐劳有加，复命行省于江西，寻以疾卒于京师，时年三十七。妻明理氏，以贞节称，旌其门闾。

二子：长宰牙，袭爵中奉大夫、江西宣慰使；次必宰牙，仕至征东行中书省左丞，妻伯牙伦，泰安郡武穆王孛鲁欢之女，亦守义有贤行。

## 塔里赤

塔里赤，康里人。其父也里里白，太祖时以武功授帐前总校，奉旨南征至洛阳，得唐白乐天故址，遂家焉。

塔里赤幼颖异，好读书，尤善骑射。袭父职，参佐戎幕，调度军马，动合事宜。行省奏充断事官。时南北民户主客良贱杂糅，蒙古军牧马草地互相占据，命塔里赤至其地理之，军民各得其所，由是世祖知其能。俾领蒙古军围樊襄，塔里赤躬冒矢石，所向摧陷，樊城破，襄阳降。从丞相伯颜渡江，驻临安，寻命平章奥鲁赤等分为六路，追袭宋二王。塔里赤领军至福建，所过秋毫无犯，降者如归，宋都统陈宗荣率众来降。以功迁福建招讨使。

时诸郡盗起，其最盛者陈吊眼，拥众五万，陷漳州。行省承制命塔里赤为闽广大都督、征南都元帅，总四省军，复漳州，生擒陈吊眼戮于市，余党悉伏诛。继从征交趾，击败黄圣许等，积功加镇国上将军、三珠虎符、广西两江道宣慰使都元帅。贺州盗起，塔里赤讨平之。改福建宣慰使，又改浙东。金疮发卒，赠辅国上将军、浙东道宣慰使都元帅、护军，追封临安郡公。

子二人：脱脱木儿，邵武汀州新军万户府达鲁花赤；万奴，广西宣慰使都元帅。

## 塔海帖木儿

塔海帖木儿，答答里带人。其先在太祖时事国王木华黎，将左手大万户下蒙古军，镇太原以西八州。破金将王公佐军，斩公佐。从攻陕右，征河西，灭金，皆有功，赐种田户二百七十。曾祖忒木勒哥嗣，从都元帅塔海绀卜征蜀，死于兴元。祖紥剌带嗣。紥剌带卒，父拜答儿尚幼，从祖紥里、答术相继袭其职。紥里从都元帅大答征蜀，以所统军二百人破宋军于巴州，斩首三百级，生擒五十余人。答术以西川行枢密院檄领兵三千人救碉门，大败宋军，斩首三百余级，俘百余人以归。拜答儿既长，始以父官从行省也速带儿征建都，死军中。

塔海帖木儿袭父职，初从行院忽敦围嘉定，嘉定降。进围重庆，守将张鎯出师迎敌，塔海帖木儿力战陷阵，功最多。十五年，又以都鲁军二百人破宋军于白水江，夺战船一，俘其众十三人。升宣武将军、管军总管。从也速答儿征亦奚不薛，又从征都掌蛮，皆以为前锋，杀获甚众。

九溪蛮、散猫、大盘蛮尚木的世用等叛，从行省曲立吉思帅师往讨，皆擒之，及杀其酋长头狗等。也速答儿、药剌罕率兵万人会云南兵讨乌蒙蛮，至闹灶，其酋长阿蒙率五百余众奔麻布蛮地，塔海帖木儿以四百人追至山箐中，大败之，擒阿蒙以归。二十六年，又从也速答儿西征，不知所终。

## 口儿吉

口儿吉，阿速氏。宪宗时，与父福得来赐俱直宿卫，领阿速军二十户。世祖时，口儿吉以百户从元帅阿术伐宋有功，赐以白金等物。宋平，命充大宗正府也可紥鲁花赤，领阿速军从征海都，以功授上赏。师还，成宗命宣抚湖广等处，访求民瘼，还仍旧职。至大元年，武宗命充左卫阿速亲军都指挥使，进阶广威将军。四年，卒。

子的迷的儿，由玉典赤改百户，领阿速军，从指挥玉爪失征叛王乃颜，却金刚奴军于苏宝直之地，降哈丹秃鲁干，累以功受赏。至大四年，袭父职，授明威将军、阿速亲军都指挥使。子香山，事武宗、仁宗，直宿卫。天历元年九月，兵兴，从战宜兴，击杀敌兵七人，自旦至暮，却敌兵凡一十三处。以功赐金带一，授左阿速卫都指挥使。

## 忽都

忽都，蒙古兀罗带氏。父孛罕，事太祖，备宿卫。至太宗时为镇西行省，领蒙古、汉军从攻河中、潼关、河南，与拜只思、紥忽歹、阿思兰攻秦巩及仁和诸堡，又与拜只思守京兆。岁乙未，授左手万户，从都元帅答海钳卜出征，卒军中。

宪宗命忽都将其军从都元帅大答攻巴州，又从都元帅纽璘渡马湖江，破宋叙州兵于老君山下。中统元年，宋将以舟师二千犯成都新津，忽都逆击败之，斩首百五十级。至元元年，授蒙古汉军总管。二年，从都元帅百家奴败宋将夏贵于怀安。五年，卒。

子紥忽带，时在宿卫，弟忽都答立袭其职。忽都答立卒，札忽带嗣，为千户，从行枢密院围重庆。重庆守张鎯遣劲兵数千出挑战，札忽带力战大破之。回军围泸州，未下，行枢密院遣入朝计事，授宣武将军、管军总管。复还攻泸，登城，与泸兵搏战而死。子阿都赤嗣。

## 孛儿速

孛儿速，脱脱忒氏。世祖时直宿卫，扈驾征哈剌章还，帝驻跸高阜，见河北有驾舟而来者，顾谓左右曰：“是贼也，奈何？”孛儿速进曰：“臣请御之。”即解衣径渡，挥戈刺死舟尾二人，拏其舟就岸，舟中之人仓惶失措，帝命左右悉擒之。哈剌章平，以功论赏。

子答答呵儿，从征孛可有功，由宿卫升武德将军、揭只揭烈温千户所达鲁花赤。从征叛王乃颜、也不干等，奋戈击死数人，擒也不干，收其所管钦察之民。武宗时，进怀远大将军、元帅，卒。

## 月举连赤海牙

月举连赤海牙，畏兀儿人。从宪宗征钓鱼山，奉命修曲药以疗师疫，赏白金五十两。继从太子满哥都征云南，战数胜。中统三年，火都暨答离叛，领兵与讨平之。至元十二年，佩虎符，为陇右河西道提刑按察使。兀朗孙火石颜谋乱，从皇太子安西王往镇之，皇太子赐以白金五十两。

十五年，与伯速带平土鲁，皇子复赐金衣腰带金碗，且以其功闻。十七年，进官嘉议大夫，仍居旧职。二十年，进中奉大夫、四川等处行中书省参知政事，寻以疾归秦州。大德八年卒。至顺中，赠推忠宣力定远功臣、资善大夫、陕西行省左丞、护军，追封威宁郡公，谥襄靖。

## 阿答赤

阿答赤，阿速氏。父昂和思，宪宗时佩虎符为万户。

阿答赤扈从宪宗南征，与敌兵战于剑州，以功赏白银。阿里不哥叛，从也儿怯等征之，有功。世祖中统三年，从征李璮，身二十余战，累功授金符千户。丞相伯颜、平章阿术之平江南也，阿答赤皆在行中，着战功，殁于阵，帝怜之，特赐钞七十锭、白金五百两，为葬具，仍赐镇巢之民一千五百三十九户，命其子伯答儿袭职。

伯答儿从别急列迷失北征，与瓮吉剌只儿瓦台战于牙里伴朵之地，以功受上赏。寻进定远大将军、后卫都指挥使，兼右阿速卫事，将阿速军往征别失八里，与敌兵累战累捷。枢密臣以其功闻，赏白金、貂裘、弓矢、鞍辔等，寻复以银坐椅赐之。

子斡罗思，由宿卫升佥隆镇卫都指挥使司事，赐一珠虎符。天历元年，谕降上都军凡若干数，特赐三珠虎符，升本卫都指挥使。

## 明安

明安，康里氏。至元十三年，世祖诏民之荡析离居及僧道、漏籍诸色人不当差徭者万余人充贵赤，令明安领之。明安岁扈驾出入，克勤于事。二十年，授定远大将军、中卫亲军都指挥使。明年，赐佩虎符，领贵赤军北征。又明年，立贵赤亲军都指挥使司，命为本卫达鲁花赤。寻奉旨领蒙古军八千北征，明年，至别失八剌哈思之地，与海都军战有功。

二十六年冬十二月，别乞怜叛，劫取官站脱脱火孙塔剌海等，明安率众追击之，五战五捷，悉还之。至杭海，强民阔阔台、撒儿塔台等率众作乱，夺三站地，劫脱脱火孙，明安引兵又追击之，却其军。二十七年秋七月，布四麻、当先别乞失、出春伯驸马、兀者台、朵罗台、兀儿答儿、塔里雅赤等掠四怯薛牛马畜牧，及劫灭烈太子昔博赤并斡脱、布伯各投下民殆尽。明安将兵追击于汪吉昔博赤之城，贼军败走，还所掠之民并获其牛马畜牧等以归。时出伯、伯都所领军乏食，奉旨以明安所获畜牧济之。二十九年，以功升定远大将军、贵赤亲军都指挥使司达鲁花赤。时别失八剌哈孙盗起，诏以兵讨之，战于别失八里秃儿古阇，有功，贼军再合四千人于忽兰兀孙，明安设方略与战，大败之。大德二年，复将兵北征，与海都战。七年，殁于军。子曰帖哥台，曰孛兰奚。

帖哥台，初为昭勇大将军、贵赤亲军都指挥使司达鲁花赤。及改充万户，则以其叔父脱迭出代之。帖哥台后以万户改中卫亲军都指挥使，进银青荣禄大夫、平章政事。子曰普颜忽里，曰善住。普颜忽里，怀远大将军、贵赤亲军都指挥使司达鲁花赤。善住，初直宿卫，历中书直省舍人、诸色人匠达鲁花赤，迁奉议大夫、佥中卫亲军都指挥使司事。天历元年九月，赐佩一珠虎符，从丞相燕帖木儿御敌檀州等处，又率其家人那海等一十一人，自出乘马与辽军战，却其军，俘八十四人以归。丞相嘉之。

孛兰奚，昭武大将军、中卫亲军都指挥使，积官银青荣禄大夫、太尉。子桑兀孙，中卫亲军都指挥使。桑兀孙卒，弟乞答海袭职。

## 忽林失

忽林失，八鲁剌都氏。曾祖不鲁罕罕札，事太祖，从平诸国，充八鲁剌思千户，以其军与太赤温等战，重伤坠马，帝亲勒兵救之，以功升万户，赐黄金五十两、白金五百两，俾直宿卫。祖许儿台，年十五能驰射贼，以勇略称。从定宗征钦察，为千户。领兵下西番。从世祖伐宋，至亳州，与宋人迎敌，败之。父瓮吉剌带，初为军器监官，从世祖亲征阿里不哥，以功受上赏。俄奉旨使西域，籍地产，悉得其实。帝方欲大用之而卒。

忽林失初直宿卫。后以千户从征乃颜，驰马奋戈，冲击敌营，矢下如雨，身被三十三创。成宗亲督左右出其镞，命医疗之，以其功闻。世祖以克宋所得银瓮及金酒器等赐之，命领太府监。后以千户从皇子阔阔出出征，还，留镇军中。

后从成宗与海都、都瓦等战有功，成宗嘉之，特命为翰林承旨，俄改万户。与叛王斡罗思、察八儿等战，以功授荣禄大夫、司徒，赐银印。武宗尝曰：“群臣中能为国宣力如忽林失者实鲜，其厚赉之。”于是遣使召见。未几武宗崩，仁宗即位，念其旧勋，赏赉特厚。

子燕不伦，初奉兴圣太后旨，充千户。俄改充万户，代其父职。寻罢，归其父所受司徒印及万户符于有司，仍直宿卫。致和元年秋八月，在上都，思武宗之恩，与同志合谋奉迎文宗。会同事者见执，乃率其属奔还大都。特赐龙衣一袭，命为通政院使。天历元年九月，同丞相燕帖木儿败王禅等兵于红桥，又战于白浮，又战于昌平东，又战于石槽。帝嘉其功，拜荣禄大夫知枢密院事，以世祖常御金带赐之。

## 失剌拔都儿

失剌拔都儿，阿速氏。父月鲁达某，宪宗时领阿速十人入觐，充阿塔赤，从世祖至哈剌章之地，战数胜，兀里羊哈台以其功闻，赐所俘人一口以赏之，后以金疮发卒。

失剌拔都儿至自脱别之地，帝特赐白金、楮币、牛马等物。至元十一年，从丞相伯颜南征有功，仍充阿塔赤。帝尝命放海青，曰：“能获新者赏之。”失剌拔都儿即援弓射一兔二禽以献，赏沙鱼皮杂带及貂裘，且命于尚乘寺为少卿、于阿速为千户。二十四年，授武略将军，管阿速军千户，赐金符。乃颜叛，从诸王和元鲁往征之，力战有功。乃颜平，帝赏以金腰带及银交床等。二十五年，进武德将军、尚乘寺少卿，兼阿速千户。征哈答安等，败之，获其驼马等物。成宗嘉其功，以军二千益之。讨叛王脱脱，擒之，以功受赏。大德六年卒。

子那海产，袭其职。至大二年，进宣武将军、右卫阿速亲军都指挥使，赐三珠虎符。泰定二年，覃加明威将军。

## 彻里

彻里，阿速氏。父别吉八，在宪宗时从攻钓鱼山，以功受赏。彻里事世祖，充火儿赤。从征海都，奋戈击其前锋，官军二人陷阵，掖而出之，以功受赏。后从征杭海，获其牛马畜牧，悉以给军食。帝嘉之，赏钞三千五百锭，仍以分赉士卒。

成宗时，盗据博落脱儿之地，命将兵讨之，获三千余人，诛其酋长还。奉命同客省使拔都儿等往八儿胡之地，以前所获人口畜牧悉给其主。军还，帝特赐钞一百锭。武宗居潜邸，亦以银酒器赏之。至大二年，立左阿速卫，授本卫佥事，赐金符。皇庆二年，从湘宁王北征，以功赐一珠虎符。

子失列门，直宿卫。致和元年秋八月，从知院脱脱木儿至潮河川，获完者八都儿、爱的斤等十二人，戮八人，执四人归京师。复于宜兴遇失剌、乃马台等，迎战，奋戈击死二人，以功赏白金、楮币。天历元年，从击秃满台儿之兵于两家店，杀其四人，复以功受赏。从战蓟州，又杀其四人。十一月，又追杀十二人于檀子山，以功授左卫阿速亲军都指挥使司佥事。

## 曷剌

曷剌，兀速儿吉氏。至元九年，见世祖，诏入太官直。从讨叛王乃颜，赐白金、楮币、甲胄、橐驼、鞍马。以其才堪使远，成宗时使高丽，使和林，使江西、福建，不失使指。授忠勇校尉、中书直省舍人。出监息州，迁奉训大夫。武宗诏曰：“曷剌世祖旧臣，可授奉议大夫、都水监卿。”明年，加嘉议大夫。又明年，佩金虎符，兼直东水鞑靼女直万户府达鲁花赤。延佑元年，特授资善大夫、辽阳等处行中书省左丞，仍监其军。三年，召还，特授荣禄大夫、大司农。卒，年六十三，赠推诚宣力保德功臣、太师、开府仪同三司、上柱国，追封蓟国公，谥安穆。

子不花，宿卫仁宗潜邸。及即位，特授中顺大夫、中书直省舍人，改客省副使，迁太中大夫、典瑞太监，改左司员外郎、参议中书省事，拜中奉大夫、中书参知政事，资德大夫、宣徽副使、同知宣徽事，改典瑞院使，兼世其父监军，佩金虎符，改翰林学士。至治元年，仍翰林学士，监军，领东蕃诸部奏事。

## 乞台

乞台，察台氏。至元二十四年为钦察卫百户，从土土哈征叛王失烈吉及乃颜有功，赐金符，升千户。从征忽剌出，战于阿里台之地。元贞二年，以疾卒。

子哈赞赤袭职，从创兀儿于魁烈儿之地，与哈答安战有功。大德五年，从战杭海。从武宗亲征哈剌阿答。复从创兀儿征不别、八怜，为前锋，以功受赏赉。皇庆二年，授金符，为千户。明宗居潜邸，延佑四年命从西征，与秃满帖木儿战于失剌塔儿马失之地，以功复受厚赏，居其地十五年。天历二年，赐金符，授昭勇大将军、同知大都督府事。卒。

## 脱因纳

脱因纳，答答叉氏。世祖时从征乃颜，以功受上赏。大德七年，授钦察卫亲军千户所达鲁花赤、武德将军，赐金符。八年，改太仆少卿。十年，迁阿儿鲁军万户府达鲁花赤，易金虎符，进阶怀远大将军。寻改中奉大夫、太仆少卿，仍兼前职。至大二年，拜甘肃行尚书省参知政事、通奉大夫。四年，入为太仆卿，升正奉大夫。皇庆元年，授阿儿鲁万户府襄阳汉军达鲁花赤，仍领太仆卿。延佑三年，拜资德大夫、甘肃行中书右丞。至治二年，改通政使，转会福院使，寻复通政。致和元年，分院上都。秋八月，为倒剌沙所杀。文宗即位，特赠宣力守义功臣、荣禄大夫、上柱国、中书平章政事，追封冀国公，谥忠景。

有子曰定童、只儿哈朗。定童袭父职，阿儿鲁万户府襄阳万户府汉军达鲁花赤，佩金虎符，明威将军。只儿哈朗，初授钦察亲军千户所达鲁花赤，佩金符，武略将军。改授朝列大夫、通政院副使，历同知，升院使，积官中奉大夫。

## 和尚

和尚，蒙古乃蛮台氏。祖海速，充昔烈木千户所蒙古军百户。伯父兀鲁不花，初充蒙古军五十户。至元七年，从昔烈木千户南征，以功命权百户，从佥省阿剌海牙攻樊城。十一年，从攻新城，又从攻鄂东门，攻处州，屡立战功。二十五年，赐银符，授敦武校尉、后卫亲军百户。是年秋卒。父怯烈吉袭。怯烈吉卒，和尚袭。

至大三年，进忠翊校尉、后卫亲军副千户，赐金符。延佑二年，江西宁都寇起，杀守土官吏，从元帅乞住等总兵讨之，生擒贼酋蔡五九诛之，捣其巢穴。致和元年八月，西安王以兵讨倒剌沙，命从丞相燕帖木儿擒乌伯都剌，分兵备御。

天历元年九月，从战通州，以功赏名马。从击犯红桥之兵，手戈刺死二人，败之，夺红桥。及纽泽大夫等力战于白浮，杀其四人。和尚白丞相曰：“两军相战，当有辨，今号缨俱黑，无辨，我军宜易以白。”丞相然之。战于昌平栗园，杀二人。又与亚失帖木儿战于石槽，杀三人。十月，从击秃满台儿于檀州南桑口，败之。又从丞相追击其军于檀州之北，有功。十一月，命领八卫把总金鼓都镇抚司事。
